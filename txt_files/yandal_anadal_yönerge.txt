Anasayfa/Üniversite/Yönetim/Mevzuat
A) M.Ü. Eğitim-Öğretim ve Öğrenciler
M.Ü. Önlisans ve Lisans Düzeyindeki Programlar Arasındaki Yandal Programı Yönergesi
MARMARA ÜNİVERSİTESİ
ÖN LİSANS VE LİSANS DÜZEYİNDEKİ PROGRAMLAR ARASINDAKİ
YAN DAL PROGRAMI YÖNERGESİ
Senato: 07 Ocak 2025 / 458-17
Amaç
MADDE 1 - (1) Bu Yönerge, Marmara Üniversitesi bünyesinde yer alan Ön Lisans ve Lisans
düzeyindeki diploma Programları arasında yapılacak Yan Dal Programlarının uygulanması ile ilgili
usul ve esasları düzenler.
Kapsam
MADDE 2- (1) Bu yönerge, Marmara Üniversitesi'nde yürütülen Yan Dal Programlarına
öğrenci kabul ve kayıt işlemleri ile Yan Dal Programı uygulamalarına ilişkin hükümleri kapsar.
Dayanak
MADDE 3 - (1) Bu Yönerge, Yükseköğretim Kurumlarında Ön Lisans ve Lisans Düzeyindeki
Programlar Arasında Geçiş, Çift Ana Dal, Yan Dal ile Kurumlar Arası Kredi Transferi Yapılması
Esaslarına İlişkin Yönetmelik ile Marmara Üniversitesi Ön Lisans ve Lisans Eğitim - Öğretim ve
Sınav Yönetmeliğine dayanılarak hazırlanmıştır.
Tanımlar
MADDE 4 - (1) Bu Yönergede geçen;
a) AKTS: Avrupa Kredi Transfer Sistemini,
b) Ana Dal Programı: Öğrencinin Marmara Üniversitesine girişte kayıtlandığı diploma
Programını,
c) Birim: Fakülteyi, yüksekokulu veya meslek yüksekokulunu,
ç) Birim Kurulu: Fakültelerde fakülte kurulunu, yüksekokullarda yüksekokul kurulunu,
meslek yüksekokullarında meslek yüksekokulu kurulunu,
d) Birim Yöneticisi: Fakültelerde dekanı, yüksekokullarda müdürü, meslek yüksekokullarında
müdürü,
e) Birim Yönetim Kurulu: Fakültelerde fakülte yönetim kurulunu, yüksekokullarda
yüksekokul yönetim kurulunu, meslek yüksekokullarında meslek yüksekokulu yönetim kurulunu,
f) Bölüm: Fakültelerde, yüksekokullarda ve meslek yüksekokullarında diplomaya yönelik
Eğitim-Öğretim Programına sahip olan alt akademik birimi,
g) Yan Dal Programı: Üniversitenin bir diploma Programına kayıtlı öğrencinin öngörülen
şartları taşıması koşuluyla, Üniversitenin farklı bir Programı kapsamında belirli bir konuya yönelik
sınırlı sayıda dersi almak suretiyle Yan Dal Sertifikası alabilmesini sağlayan Programı,
ğ) GANO: Genel ağırlıklı not ortalamasını,
h) İkinci Program: Öğrencinin Ana Dal Programının yanı sıra, Yan Dal Programı kapsamında
Yan Dal sertifikası almak üzere kaydolduğu Sertifika Programını,
ı) ÖSYM: Ölçme, Seçme ve Yerleştirme Merkezini,
i) Rektör: Marmara Üniversitesi Rektörünü,
j) Senato: Marmara Üniversitesi Senatosunu,
k) Üniversite: Marmara Üniversitesini,
l) Yabancı Diller Yüksekokulu: Marmara Üniversitesi Yabancı Diller Yüksekokulunu,
m) Yan Dal Programı: Bir diploma Programına kayıtlı öğrencinin öngörülen şartları taşıması
kaydıyla, aynı yükseköğretim kurumu içinde başka bir diploma Programı kapsamında belirli bir
konuya yönelik sınırlı sayıda dersi almak suretiyle, diploma yerine geçmeyen bir belge (Yan Dal
Sertifikası) alabilmelerini sağlayan Programı, ifade eder.
Programın açılması ve müfredat
MADDE 5 -(1) Yan Dal Programı, Üniversitede Lisans sertifikası veren tüm Programlar
arasında yürütülebilir.
(2) Aynı isimde farklı dilde eğitim yapan Programlar arasında Yan Dal Programı uygulanmaz.
(3) Her Program, Yan Dal yürütmek için birer müfredat oluşturur.
(4) Yan Dal Programı müfredatı için gerekli olan asgari ve azami toplam krediler, Programın
Ana Dal öğretim süresine (AÖS) bağlı olarak, aşağıdaki şekilde belirlenir:
a) Lisans Programlarında Yan Dal Programının asgari toplam kredisi = AÖS x 15 AKTS
b) Lisans Programlarında Yan Dal Programının azami toplam kredisi = AÖS x 23 AKTS
(5) Yan Dal Programlarına ait ikinci Programın müfredatı ile ders / uygulama kredileri ve
içerikleri birim kurulunun önerisi ve senatonun onayı ile belirlenir. Değişiklik önerileri her yıl
akademik takvimde belirtilen tarihlerde rektörlüğe iletilir.
Kontenjan
MADDE 6 - (1) Yan Dal Programı kontenjanları, Yan Dal yapılacak Programların ilgili yıldaki
ÖSYM kılavuzunda belirtilen kontenjanının %10'undan az olmamak üzere her yıl akademik
takvimde belirtilen tarihlerde bölüm önerisi ve birim kurulu kararı ile senatoca belirlenir. Hukuk,
Tıp, Sağlık ve Mühendislik Programlarında Yan Dal Programı açılıp açılmayacağına ve açılacaksa
kontenjanlarına birim kurulu tarafından karar verilir.
(2) Bir sonraki ilgili yıla ait kontenjanlar, her yıl akademik takvimde belirtilen tarihlerde bölüm
önerisi ve birim kurulu kararı ile senato tarafından belirlenir. Belirlenen kontenjanlar, başvuru
tarihinden önce Öğrenci İşleri Daire Başkanlığı tarafından ilan edilir.
Yan dal programına başvuru koşulları
MADDE 7 - (1)Yan Dal Programlarına başvurular Eğitim - Öğretim yılı başında, akademik
takvimde belirtilen tarihlerde yapılır.
(2) Öğrenci Yan Dal Programına, Ana Dal Lisans diploma programında en erken üçüncü
yarıyılın başında, en geç ise dört yıllık programlarda beşinci yarıyılın başında, beş yıllık
programlarda yedinci yarıyılın başında, altı yıllık programlarda ise dokuzuncu yarıyılın başında; Ana Dal Ön Lisans diploma programında en erken ikinci yarıyılın başında, en geç ise üçüncü yarıyılın
başında başvurabilir.
(3) Öğrencinin Yan Dal Programına başvurduğu yarıyıla kadar kayıtlı bulunduğu Programın
öğretim Programında yer alan tüm derslerini almış ve başarıyla tamamlamış olması gerekir. Ancak,
üst yarıyıllardan alınmış derslerde başarı şartı aranmaz.
(4) Öğrencinin GANO'sunun en az 2,75 olması gerekir.
(5) Kısmen ya da tamamen yabancı dille eğitim yapılan Programlara, Yan Dal başvurularında,
Ana Dal Programının eğitim dilinin başvurulan Programın eğitim dilinden farklı olması durumunda
Yabancı Diller Yüksekokulu tarafından yapılan yabancı dil sınavından başarılı olmak ya da
eşdeğerliği Senato tarafından belirlenen yabancı dil sınavlarından asgari yeterlik puanını başvuru
sırasında belgelemek şarttır.
(6) Özel yetenek sınavı ile öğrenci alan bölümlere başvurulması halinde yetenek sınavından
100 puan üzerinden en az 50 puan alınması gerekir.
(7) En fazla 3 “Yan Dal Programına” başvuru yapılabilir. Tercih sırasına göre yerleştirme
yapılır.
(8) Üniversitemize Yatay Geçişle gelen öğrencilerin en az bir yıl eğitim görmüş olması
gerekmektedir. Bu şartı taşıyan öğrenciler Yan Dal Program başvurusuna müracaat edebilir.
(9) ÖSYS sonucu yerleştirilen öğrenciler başvurdukları Yan Dal Programı ile ilgili
Yükseköğretim Programlarının koşul ve açıklamalar kısmında yer alan özel koşulları sağlaması
Gerekmektedir
(10) Öğrencinin Yan Dal başvurusu yapmak istediği diploma programına, öğrencinin hâlen
öğrenim görmekte olduğu diploma programına merkezi sınav ile yerleşerek kayıt yaptırdığı yılda
öğrenci kabul edilmemişse, başvurulmak istenen diploma programının merkezî yerleştirme taban
puanı oluşmadığından başvuru yapılamaz.
BAŞVURULARIN DEĞERLENDİRİLMESİ (MADDE 8 DETAYLARI)
MADDE 8:
(1) Yan Dal Programlarına öğrenci kabulü akademik takvimde belirtilen tarihlere bağlı kalarak yapılır.
(2) Merkezi yerleştirme ile öğrenci alan Lisans Programlarına yapılan başvurular, öğrencinin Ana Dal Programındaki GANO'su ve ikinci Programın puan türündeki merkezi yerleştirme puanı ve tercih sıralaması dikkate alınarak değerlendirilir. Aşağıdaki formül kullanılarak adayın 100 üzerinden değerlendirme puanı hesaplanır.
a) Bilim Alan İçi değerlendirme puanı şu şekilde hesaplanır:
Değerlendirme Puanı = (Adayın ÖSYS Puanı / Programın Taban Puanı) x 60 + (Adayın GANO'su / 4,00) x 40
b) Bilim Alan Arası değerlendirme puanı şu şekilde hesaplanır:
Değerlendirme Puanı = (Adayın ÖSYS Puanı / Programın Taban Puanı) x 70 + (Adayın GANO'su / 4,00) x 30
(3) Adaylar en yüksek değerlendirme puanından en düşük puana göre sıralanır. Değerlendirme buna göre yapılır. Değerlendirme puanı eşit olan adaylar arasında seçme yapılırken adaylardan yaşı küçük olana öncelik tanınacaktır. Yaşta da eşitlik olduğu takdirde bu adaylar kontenjan fazlası olarak yerleştirilecektir.
(4) Özel yetenek sınavı ile öğrenci alan Programlara yapılan başvurular, öğrencinin Ana Dal Programına bağlı olarak aşağıdaki şekillerde değerlendirilir.
a) Öğrencinin Ana Dal Programına kabulü sırasında girdiği yetenek sınavının; Yan Dal başvurularında yapılması gereken yetenek sınavıyla içerik ve nitelik olarak aynı olması durumunda yapılacak başvurularda yetenek sınavına girme şartı aranmaz. Bu başvuruların değerlendirilmesinde adayın Ana Dal Programındaki GANO'su ve ikinci Programın puan türündeki merkezi yerleştirme puanı dikkate alınır. Aşağıdaki formül kullanılarak adayın 100 üzerinden değerlendirme puanı hesaplanır.
Değerlendirme Puanı = (Adayın ÖSYS Puanı / Programın Taban Puanı) x 40 + (Adayın GANO'su / 4,00) x 60
b) Birinci madde de belirtilen Programların birbiri arasındaki Yan Dal Programı başvuruları dışında kalan başvuruların değerlendirilmesinde, adayın 100 puan üzerinden hesaplanan yetenek sınavı puanı, 4,00 puan üzerinden Ana Dal Programındaki GANO'su ve ikinci Programın puan türündeki merkezi ÖSYS yerleştirme puanı ve tercih sıralaması dikkate alınarak değerlendirilir. Aşağıdaki formül kullanılarak adayın 100 üzerinden değerlendirme puanı hesaplanır.
Değerlendirme Puanı = (Yetenek Sınavı Puanı / 100) x 50 + (Adayın ÖSYS Puanı / Programın Taban Puanı) x 20 + (Adayın GANO'su / 4,00) x 30
(5) Başvurduğu Lisans Programının puan türünde ÖSYS puanı olmayan adaylar için, ÖSYS
puanı olarak yurt içinde bir yükseköğretim kurumunun ilgili diploma Programının (vakıf
üniversiteleri, uzaktan eğitim ve ikinci öğretim Programları dahil) ÖSYM tarafından merkezi sınavla
yerleştirilen en düşük puanlı öğrencinin giriş puanı esas alınır.
(6) Öğrencilerin Yan Dal Programına kabulü ikinci Program birim yönetim kurulu tarafından
karara bağlanır.
(7) Değerlendirme sonuçları asil ve asil kontenjan kadar yedek adaylar halinde ilan edilir. Yedek aday işlemleri de asil aday işlemleri gibi yürütülür.
(8) Yan Dal Program kabulleri Yan Dal Programının bağlı olduğu birim yönetim kurulunun
onayı ile kesinleşir, karar öğrencinin dosyasına işlenir ve ilgili bölüm ve danışman birim tarafından
bilgilendirilir. Kararın bir örneği öğrencinin Ana Dalının olduğu birime gönderilir.
Kayıt
MADDE 9 - (1) Yan Dal Programına kayıt işlemleri Öğrenci İşleri Daire Başkanlığı web
sayfasında belirtilen tarihlerde ilan edilen şekilde yapılır.
(2) Öğrenci aynı anda, birden fazla Yan Dal Programına kayıt olamaz. Ancak aynı anda Çift
Ana Dal ile Yan Dal Programına kayıt yapabilir.
(3) Öğrenci aynı Programın Çift Ana Dal ve Yan Dal Programına kayıt yaptıramaz.
İntibak
MADDE 10 - (1) Öğrencinin Yan Dal Programları kapsamında alacağı dersleri belirlemek için
intibak komisyonu tarafından ders intibakı yapılır.
(2) Ders intibakı yapılırken öncelikli olarak öğrencinin Ana Dal müfredatı dikkate alınır,
transkript yardımcı doküman olarak kullanılır.
(3) Ana Dal ve Yan Dal müfredatlarında ortak bulunan derslerden öğrencinin almış olduğu
derslere Yan Dal Programında harfli başarı notu ve AND işareti verilir.
(4) Ana Dal ve Yal Dal Programlarında yer alan ve eşdeğer sayılabilecek dersler, ilgili diploma
Programları tarafından kararlaştırılır ve varsa daha önce alınanlar, öğrencinin Programa kabulü
sırasında; bütün dersler için muafiyet ve intibak işlemleri birim yönetim kurulu kararı ile kesinleşir.
(5) Öğrencinin alması gereken Yan Dal müfredatının tamamı ilk kayıtta öğrencinin sistemine
işlenir ve transkriptte E harf notu ile gösterilir. İlgili dönemlerde almış olduğu dersler harfli başarı
notuna dönüştürülür.
Ders kaydı
MADDE 11 - (1) Yan Dal Programları için ders kaydı işlemleri akademik takvimde belirtilen
ders kaydı döneminde yapılır.
(2) Yan Dal Programından iki yarıyıl üst üste ders almayan öğrencinin Yan Dal Programından
akademik takvimde belirtilen sürelerde birim yönetim kurulu kararı ile kaydı silinir.
(3) Yan Dal Programının ders yükü, öğrencinin Ana Dal Programından mezuniyeti için
gereken ders yükünün tamamlanmasında dikkate alınmaz.
Programa devam
MADDE 12 -(1) Öğrencinin Yan Dal Programına devam edebilmesi için, her yarıyıl sonunda,
Ana Dal Programındaki GANO'sunun en az 2,50 Yan Dal Programındaki GANO'sunun en az 2,00
olması gerekir.
(2) Yan Dal Programına kayıtlı bir öğrencinin bu maddede belirtilen GANO şartlarını
sağlamaması halinde Yan Dal Programından akademik takvimde belirtilen sürelerde birim yönetim kurulu kararı ile kaydı silinir. Ancak ikinci Programında aldığı dersler ikinci Program transkriptinde
belirtilir.
Öğrenim süresi
MADDE 13 - (1) Ana Dal Programından mezuniyet hakkını elde eden ancak Yan Dal
Programını bitiremeyen öğrencilerin Yan Dal yaptıkları birime dilekçe ile başvurması halinde ilgili
yönetim kurullarının kararı ile en fazla iki yarıyıl ek süre tanınır. Verilen ek sürede de mezun
olamayan öğrencilerin ilişiği kesilir.
(2) Öğrencinin Yan Dal Programından kaydının silindiğine ilişkin birim yönetim kurulu kararı,
ikinci Programının bağlı olduğu birim tarafından öğrenciye ve Ana Dal Programının bağlı olduğu
birime yazılı olarak bildirilir.
Çeşitli hükümler
MADDE 14- (1) Ana Dal, Yan Dal Programları için ayrı ayrı transkript düzenlenir. İki
Programa birden saydırılan dersler her iki transkriptte de gösterilir.
(2) Öğrenci Yan Dal Programını kendi isteği ile bırakabilir. Bu Programlardan kayıt sildiren
öğrenci, tekrar aynı Programa kayıt yaptıramaz.
(3) Ana Dal Programında kayıt donduran, değişim Programları ile giden veya izinli sayılan
öğrenci, Yan Dal Programında da kayıt dondurmuş veya izinli sayılır.
(4) Yan Dal Programına kayıtlı öğrencinin, kurumiçi yatay geçiş ile birinci Ana Dalının
değiştirmesi durumunda Yan Dal Programındaki kaydı düşürülür.
Mezuniyet
MADDE 15 -(1) Öğrencinin Ana Dal Programındaki başarısı ve mezuniyetini ikinci Ana Dal
Programındaki başarısı ve mezuniyeti etkilemez.
(2) İkinci Ana Dal Programında, Yan Dal sertifikası ancak Ana Dal Programından mezun
olunması halinde verilebilir.
(3) Öğrencinin Yan Dal Programındaki başarı durumu, Ana Dal Programındaki mezuniyetini
etkilemez.
(4) Ana Dal Programından mezuniyet hakkını elde eden ve Yan Dal Programının bu
Yönergede belirtilen koşullarını yerine getiren öğrenciye Yan Dal sertifikası verilir. Bu belge
diploma yerine geçmez.
Hüküm bulunmayan haller
MADDE 16 - (1) Bu Yönergede hüküm bulunmayan hallerde, Yükseköğretim Kurumlarında
Ön Lisans ve Lisans Düzeyindeki Programlar Arasında Geçiş, Çift Ana Dal, Yan Dal ile Kurumlar
Arası Kredi Transferi Yapılması Esaslarına İlişkin Yönetmelik, Marmara Üniversitesi Ön Lisans ve
Lisans Eğitim - Öğretim ve Sınav Yönetmeliği ve ilgili diğer mevzuat hükümleri geçerlidir.
Yürürlükten kaldırılan mevzuat
MADDE 17 - (1) Bu Yönergenin yürürlüğe girdiği tarih itibariyle, 07/07/2020 tarihli ve 399-8
sayılı Senato kararı ile kabul edilen Marmara Üniversitesi Yan Dal Programı Yönergesi yürürlükten
kaldırılmıştır.
Yürürlük
MADDE 18- (1) Bu yönerge, Marmara Üniversitesi Senatosunun kabul tarihinde yürürlüğe
girer.
Yürütme

MADDE 19 - (1) Bu Yönerge hükümlerini rektör yürütür.
