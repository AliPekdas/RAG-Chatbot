Anasayfa/Üniversite/Yönetim/Mevzuat
A) M.Ü. Eğitim-Öğretim ve Öğrenciler
M.Ü. Önlisans ve Lisans Düzeyindeki Programlar Arasındaki Çift Anadal Programı Yönergesi
MARMARA ÜNİVERSİTESİ
ÖN LİSANS VE LİSANS DÜZEYİNDEKİ PROGRAMLAR ARASINDAKİ
ÇİFT ANADAL PROGRAMI YÖNERGESİ
Senato: 07 Ocak 2025 / 458-16
Amaç
MADDE 1 - (1) Bu Yönerge, Marmara Üniversitesi bünyesinde yer alan Ön Lisans ve Lisans
düzeyindeki diploma Programları arasında yapılacak Çift Anadal Programlarının uygulanması ile
ilgili usul ve esasları düzenler.
Kapsam
MADDE 2 - (1) Bu yönerge, Marmara Üniversitesi'nde yürütülen Çift Anadal Programlarına
öğrenci kabul ve kayıt işlemleri ile Çift Anadal Programı uygulamalarına ilişkin hükümleri kapsar.
Dayanak
MADDE 3 - (1) Bu Yönerge, Yükseköğretim Kurumlarında Ön Lisans ve Lisans Düzeyindeki
Programlar Arasında Geçiş, Çift Anadal, Yan Dal ile Kurumlar Arası Kredi Transferi Yapılması
Esaslarına İlişkin Yönetmelik ile Marmara Üniversitesi Ön Lisans ve Lisans Eğitim- Öğretim ve
Sınav Yönetmeliğine dayanılarak hazırlanmıştır.
Tanımlar
MADDE 4 - (1) Bu Yönergede geçen;
a) AKTS: Avrupa Kredi Transfer Sistemini,
b) Ana Dal Programı: Öğrencinin Marmara Üniversitesine girişte kayıtlandığı diploma
Programını,
c) Birim: Fakülteyi, yüksekokulu veya meslek yüksekokulunu,
ç) Birim Kurulu: Fakültelerde fakülte kurulunu, yüksekokullarda yüksekokul kurulunu,
meslek yüksekokullarında meslek yüksekokulu kurulunu,
d) Birim Yöneticisi: Fakültelerde dekanı, yüksekokullarda müdürü, meslek yüksekokullarında
müdürü,
e) Birim Yönetim Kurulu: Fakültelerde fakülte yönetim kurulunu, yüksekokullarda
yüksekokul yönetim kurulunu, meslek yüksekokullarında meslek yüksekokulu yönetim kurulunu,
f) Bölüm: Fakültelerde, yüksekokullarda ve meslek yüksekokullarında diplomaya yönelik
Eğitim - Öğretim Programına sahip olan alt akademik birimi,
g) Çift Anadal Programı: Başarı şartını ve diğer koşulları sağlayan öğrencilerin aynı
yükseköğretim kurumunun iki diploma Programından eş zamanlı olarak ders alıp, iki ayrı diploma
alabilmesini sağlayan Programı,
ğ) GANO: Genel ağırlıklı not ortalamasını,
h) İkinci Program: Öğrencinin Ana Dal Programının yanı sıra, Çift Anadal Programı
kapsamında diploma aldığı Program,
ı) ÖSYM: Ölçme, Seçme ve Yerleştirme Merkezini,
i) Rektör: Marmara Üniversitesi Rektörünü,
j) Senato: Marmara Üniversitesi Senatosunu,
k) Üniversite: Marmara Üniversitesini,
l) Yabancı Diller Yüksekokulu: Marmara Üniversitesi Yabancı Diller Yüksekokulunu, ifade
eder.
Programın açılması ve müfredat
MADDE 5 - (1) Çift Anadal Programı, başvuru koşullarına ilişkin 7. Maddenin 4. Fıkrasında
belirtilen alanlarda bulunan Ön Lisans diploma programları ile diğer Ön Lisans programları arasında,
Lisans programları ile diğer Lisans programları veya Ön Lisans programları arasında ilgili
bölümlerin ve fakülte / yüksekokul kurullarının önerisi üzerine senatonun onayı ile açılabilir.
(2) Aynı isimde farklı dilde eğitim yapan Programlar arasında Çift Anadal Programı
uygulanmaz.
(3) Her Program, Çift Anadal yürütmek için birer müfredat oluşturur.
(4) Çift Anadal Programı müfredatı için gerekli olan asgari ve azami toplam krediler,
Programın Ana Dal öğretim süresine (AÖS) bağlı olarak, aşağıdaki şekilde belirlenir.
a) Çift Anadal Programlarına 2018 yılı itibariyle kayıt yaptıran Lisans öğrencileri için Lisans
Çift Anadal Programındaki AKTS kredisi her bir Lisans Programı için 240 AKTS olmak zorundadır.
b) Çift Anadal Programlarına 2018 yılı itibariyle kayıt yaptıran Ön Lisans öğrencileri için Ön
Lisans Çift Anadal Programındaki AKTS kredisi her bir Program için 120 AKTS olmak zorundadır.
(5) Öğrencinin Çift Anadal Programında alması gereken dersler ve kredileri Yükseköğretim
Kurulu tarafından belirlenen Yükseköğretim Alan Yeterlilikleri dikkate alınarak ilgili bölümlerin ve
fakülte / yüksekokul kurullarının gerekçeli önerisi üzerine senatonun onayı ile arttırılabilir. İlgili Çift
Anadal Ön Lisans / Lisans Programının, öğrencinin Programın sonunda asgari olarak kazanması
gereken bilgi, beceri ve yetkinliklere göre tanımlanmış öğrenim kazanımlarına sahip olmasını
sağlayacak şekilde düzenlenmesi gerekir.
(6) Çift Anadal Programlarına ait ikinci Programın müfredatı ile ders/uygulama kredileri ve
içerikleri birim kurulunun önerisi ve senatonun onayı ile belirlenir. Değişiklik önerileri her yıl
akademik takvimde belirtilen tarihlerde rektörlüğe iletilir.
(7) Çift Anadal Programında, proje, bitirme çalışmaları ve stajların muafiyeti ikinci Ana Dalda
hangilerinin, hangi içerikte ve sürelerde yapılması gerektiğini, öğrencinin ikinci Ana Dal yaptığı
bölüm belirler.
Kontenjan
MADDE 6 - (1) Çift Anadal Programı kontenjanları, hukuk, tıp ve sağlık Programları ile
mühendislik Programları hariç olmak üzere, Çift Anadal yapılacak Programların ilgili ÖSYM
kılavuzunda belirtilen kontenjanının %20'sinden az olmamak üzere her yıl akademik takvimde
belirtilen tarihlerde bölüm önerisi ve birim kurulu kararı ile senatoca belirlenir. Hukuk, tıp ve sağlık
Programları ile mühendislik Programlarında Çift Anadal Programı açılıp açılmayacağına ve
açılacaksa kontenjanlarına birim kurulu tarafından karar verilir.
(2) Bir sonraki ilgili yıla ait kontenjanlar, her yıl akademik takvimde belirtilen tarihlerde
bölüm önerisi ve birim kurulu kararı ile senato tarafından belirlenir. Belirlenen kontenjanlar, başvuru
tarihinden önce Öğrenci İşleri Daire Başkanlığı tarafından ilan edilir.
Çift Anadal programına başvuru koşulları
MADDE 7 - (1) Çift Anadal Programlarına başvurular Eğitim - Öğretim yılı başında, akademik
takvimde belirtilen tarihlerde yapılır.
(2) Öğrenci Çift Anadal diploma Programına, Ana Dal Lisans diploma Programında en erken
üçüncü yarıyılın başında, en geç ise dört yıllık Programlarda beşinci yarıyılın başında, beş yıllık
Programlarda yedinci yarıyılın başında, altı yıllık Programlarda ise dokuzuncu yarıyılın başında; Ana
Dal Ön Lisans diploma programında en erken ikinci yarıyılın başında, en geç ise üçüncü yarıyılın
başında başvurabilir.
(3) Öğrencinin Çift Anadal Programına başvurabilmesi için başvurduğu döneme kadar Ana
Dal diploma Programında almakla yükümlü tüm dersleri almış ve başarıyla tamamlamış olması
gerekir. Ancak, üst yarıyıllardan alınmış olan derslerde başarı şartı aranmaz. Başvuru sırasında
GANO en az 3,25 olması ve Ana Dal diploma Programının ilgili sınıfında başarı sıralaması itibarı
ile ilk % 20'lik dilimde bulunması gerekir.
a) Ana Dal diploma Programındaki GANO'su en az 3,25 olan ancak Ana Dal diploma
Programının ilgili sınıfında başarı sıralaması itibari ile en üst %20'sinde yer almayan öğrencilerden
Çift Anadal yapılacak Programın ilgili yıldaki ÖSYM tarafından yapılan merkezi sınav taban
puanından az olmamak üzere puana sahip olanlar da Çift Anadal Programına başvurabilirler.
(4) Birimlerin önerileri ile senato tarafından belirlenen aşağıdaki alanlara ait Programlar
arasında, GANO'ları ;
Lisans programlarında;
Sosyal ve Beşeri Bilimler temel alanlarının kendi aralarında 3,25
Fen ve Mühendislik bilimleri temel alanlarının kendi aralarında 3,25
Sağlık Bilimleri temel alanlarının kendi aralarında 3,25
Farklı alanlar arasında 3,50 olması,
Ön lisans programları;
Sosyal Bilimler alanlarının kendi aralarında 3,25
Teknik Bilimler alanlarının kendi aralarında 3,25
Sağlık Bilimleri alanlarının kendi aralarında 3,25
Farklı alanlar arasında 3,50 olması,
Lisans Programlarından Ön Lisans Programlarında ikinci Ana Dal yapmak isteyen öğrencilerin
GANO'larının 3,50 olması gerekir.
(5) Kısmen ya da tamamen yabancı dille eğitim yapılan Programlara, Çift Anadal
başvurularında, Ana Dal Programının eğitim dilinin başvurulan Programın eğitim dilinden farklı
olması durumunda Yabancı Diller Yüksekokulu tarafından yapılan yabancı dil sınavından başarılı
olmak ya da eşdeğerliği Senato tarafından belirlenen yabancı dil sınavlarından asgari yeterlik puanını
başvuru sırasında belgelemek şarttır.
(6) Özel yetenek sınavı ile öğrenci alan bölümlere başvurulması halinde yetenek sınavından
100 puan üzerinden en az 50 puan alınması gerekir.
(7) En fazla 3 “Çift Anadal Programına” başvuru yapılabilir. Tercih sırasına göre yerleştirme
yapılır.
(8) Tıp, Diş, Eczacılık, Hukuk, Mühendislik, Mimarlık ve Öğretmenlik gibi Programlara
başvurularda öğrencinin ilgili yılda ki ÖSYM Kılavuzunda yer alan başarı sırası şartını sağlaması
gerekmektedir. Başarı sırası şartı aranan Programlara Yurtdışından öğrenci kabul kontenjanı
kapsamında kayıt olan öğrenciler ile yurt dışından yatay geçiş ile gelen öğrencilerin başvuruda
bulunabilmesi için ÖSYM Kılavuzunda yer alan başarı sırası şartını sağlaması gerekir. Başarı
sıralaması şartını sağlamayan öğrenciler Çift Anadal başvurusu yapamaz.
(9) Dikey Geçiş Sınavı ile yerleşen öğrenciler, başarı sıralaması şartı bulunan programlarda
çift anadal başvurusu yapamaz.
(10) Başarı sırası şartı aranmayan programlara başvurulması halinde Lisans programının puan
türünde ÖSYM tarafından yapılan merkezi sınav puanı olmayan adaylar için, ÖSYM tarafından
yapılan merkezi sınav puanı olarak bir yükseköğretim kurumunun ilgili diploma programına (uzaktan
eğitim ve ikinci öğretim programları dahil) ÖSYM tarafından merkezi sınavla yerleştirilen en düşük
puanlı öğrencinin giriş puanı esas alınır.
(11) Öğrencinin, başvurduğu Lisans programının puan türündeki ÖSYM tarafından yapılan
merkezi sınav puanının onuncu fıkrada belirtilen en düşük puandan daha düşük olması durumunda
bu fıkrada belirtilen en düşük puan esas alınır.
(12) Üniversitemize Kurumlararası ve Kurumiçi yatay geçiş yolu ile gelen öğrencilerin en az
bir yıl eğitim görmüş ve GANO'nun oluşması gerekmektedir. Bu şartı taşıyan öğrenciler Çift Anadal
Programına başvuru yapabilir.
(13) Üniversitemize Yatay geçişle gelen öğrencilerin en az bir yıl eğitim görmüş olması gerekmektedir. Bu şartı taşıyan öğrenciler Çift Anadal Programına başvuru yapabilir.
(14) ÖSYM tarafından yapılan merkezi sınav sonucu yerleştirilen öğrenciler başvurdukları
Çift Anadal Programı ile ilgili yükseköğretim Programlarının koşul ve açıklamalar kısmında yer alan
özel koşulları sağlaması gerekmektedir.
(15) Öğrencinin çift ana dal başvurusu yapmak istediği diploma programına, öğrencinin hâlen
öğrenim görmekte olduğu diploma programına merkezi sınav ile yerleşerek kayıt yaptırdığı yılda
öğrenci kabul edilmemişse, başvurulmak istenen diploma programının merkezî yerleştirme taban
puanı oluşmadığından başvuru yapılamaz.
BAŞVURULARIN DEĞERLENDİRİLMESİ (MADDE 8 DETAYLARI)
MADDE 8:
(1) Çift Anadal Programına öğrenci kabulü akademik takvimde belirtilen tarihlere bağlı kalarak yapılır.
(2) Merkezi yerleştirme ile öğrenci alan Lisans Programlarına yapılan başvurular, öğrencinin Ana Dal Programındaki GANO'su ve ikinci Programın puan türündeki merkezi yerleştirme puanı ve tercih sıralaması dikkate alınarak değerlendirilir. Aşağıdaki formül kullanılarak adayın 100 üzerinden değerlendirme puanı hesaplanır.
a) Bilim Alan İçi değerlendirme puanı şu şekilde hesaplanır:
Değerlendirme Puanı = (Adayın ÖSYS Puanı / Programın Taban Puanı) x 60 + (Adayın GANO'su / 4,00) x 40
b) Bilim Alan Arası değerlendirme puanı şu şekilde hesaplanır:
Değerlendirme Puanı = (Adayın ÖSYS Puanı / Programın Taban Puanı) x 70 + (Adayın GANO'su / 4,00) x 30
(3) Özel yetenek sınavı ile öğrenci alan Programlara yapılan başvurular, öğrencinin Ana Dal Programına bağlı olarak aşağıdaki şekillerde değerlendirilir.
(a) Öğrencinin Ana Dal Programına kabulü sırasında girdiği yetenek sınavının; Çift Anadal başvurularında yapılması gereken yetenek sınavıyla içerik ve nitelik olarak aynı olması durumunda yapılacak başvurularda yetenek sınavına girme şartı aranmaz. Bu başvuruların değerlendirilmesinde adayın Ana Dal Programındaki GANO'su ve ikinci Programın puan türündeki merkezi yerleştirme puanı dikkate alınır. Aşağıdaki formül kullanılarak adayın 100 üzerinden değerlendirme puanı hesaplanır.
Değerlendirme Puanı = (Adayın ÖSYS Puanı / Programın Taban Puanı) x 40 + (Adayın GANO'su / 4,00) x 60
(b) Birinci madde de belirtilen Programların birbiri arasındaki Çift Anadal Programı başvuruları dışında kalan başvuruların değerlendirilmesinde, adayın 100 puan üzerinden hesaplanan yetenek sınavı puanı, 4,00 puan üzerinden Ana Dal Programındaki GANO'su ve ikinci Programın puan türündeki ÖSYM tarafından yapılan merkezi sınav yerleştirme puanı ve tercih sıralaması dikkate alınarak değerlendirilir. Aşağıdaki formül kullanılarak adayın 100 üzerinden değerlendirme puanı hesaplanır.
Değerlendirme Puanı = (Yetenek Sınavı Puanı / 100) x 50 + (Adayın ÖSYS Puanı / Programın Taban Puanı) x 20 + (Adayın GANO'su / 4,00) x 30
(4) Öğrencilerin Çift Anadal Programlarına kabulü ikinci Program birim yönetim kurulu
tarafından karara bağlanır.
(5) Değerlendirme sonuçları asil ve asil kontenjan kadar yedek adaylar halinde ilan edilir.
Yedek aday işlemleri de asil aday işlemleri gibi yürütülür.
(6) Çift Anadal Program kabulleri Çift Anadal Programının bağlı olduğu birim yönetim
kurulunun onayı ile kesinleşir, karar öğrencinin dosyasına işlenir ve ilgili bölüm ve danışman birim
tarafından bilgilendirilir. Kararın bir örneği öğrencinin Ana Dal Programının olduğu birimine
gönderilir.
(7) Çift Anadal programlarına yapılan başvuru, değerlendirme ve devam şartında kullanılacak
olan GANO için Marmara Üniversitesi Sınav ve Başarı Değerlendirme Yönergesi Madde 17'de yer
alan başarı tablosu kullanılır.
Kayıt
MADDE 9 - (1) Çift Anadal Programına kayıt işlemleri Öğrenci İşleri Daire Başkanlığı web
sayfasında belirtilen tarihlerde ilan edilen şekilde yapılır.
(2) Öğrenci aynı anda, birden fazla Çift Anadal Programına kayıt olamaz. Ancak aynı anda
Çift Anadal ile Yan Dal Programına kayıt yapabilir.
(3) Öğrenci aynı Programın Çift Anadal ve Yan Dal Programına kayıt yaptıramaz.
İntibak
MADDE 10 - (1) Öğrencinin Çift Anadal Programı kapsamında alacağı dersleri belirlemek için
intibak komisyonu tarafından ders intibakı yapılır.
(2) Ders intibakı yapılırken öncelikli olarak öğrencinin Ana Dal müfredatı dikkate alınır,
transkript yardımcı doküman olarak kullanılır.
(3) Ana Dal ve Çift Anadal müfredatlarında ortak bulunan derslerden öğrencinin almış olduğu
derslere Çift Anadal Programında harfli başarı notu ve AND işareti verilir.
(4) Ana Dal ve Çift Anadal Programlarında yer alan ve eşdeğer sayılabilecek dersler, ilgili
diploma Programları tarafından kararlaştırılır ve varsa daha önce alınanlar, öğrencinin Programa
kabulü sırasında; bütün dersler için muafiyet ve intibak işlemleri birim yönetim kurulu kararı ile
kesinleşir.
(5) Öğrencinin alması gereken Çift Anadal müfredatının tamamı ilk kayıtta öğrencinin
sistemine işlenir ve transkriptte E harf notu ile gösterilir. İlgili dönemlerde almış olduğu dersler harfli
başarı notuna dönüştürülür.
Ders kaydı
MADDE 11 - (1) Çift Anadal Programları için ders kaydı işlemleri akademik takvimde
belirtilen ders kaydı döneminde yapılır.
(2) Çift Anadal Programından iki yarıyıl üst üste ders almayan öğrencinin Çift Anadal
Programından akademik takvimde belirtilen sürelerde birim yönetim kurulu kararı ile kaydı silinir.
(3) Çift Anadal Programının ders yükü, öğrencinin Ana Dal Programından mezuniyeti için
gereken ders yükünün tamamlanmasında dikkate alınmaz.
Programa devam
MADDE 12 - (1) Tüm Çift Anadal öğrenimi süresince öğrencinin ana dal programındaki genel
not ortalaması bir defaya mahsus olmak üzere 4 üzerinden 2,50'ye kadar düşebilir.
(2) Ana dal programındaki genel not ortalaması ikinci kez 4 üzerinden 2,75'in altına düşen
öğrencinin ikinci ana dal diploma programından kaydı silinir.
(3) Çift Anadal Programındaki GANO'su bir defaya mahsus olmak üzere 4 üzerinden 2,00'nin
altına düşebilir.
(4) Bu maddenin 1. 2. ve 3. fıkralarında belirtilen GANO şartlarının sağlanmaması halinde
akademik takvimde belirtilen sürelerde Çift Anadal Programındaki kaydı birim yönetim kurulu kararı silinir. Ancak ikinci Programında aldığı dersler ikinci Program transkriptinde belirtilir.
Öğrenim süresi
MADDE 13 - (1) Ana Dal diploma Programından mezuniyet hakkını elde eden ancak ikinci
Ana Dal diploma Programını bitiremeyen öğrencilerin öğrenim süresi ikinci Ana Dal diploma
Programına kayıt yaptırdığı eğitim öğretim yılından itibaren 2547 sayılı Kanunun 44'üncü
maddesinin (c) fıkrasında belirtilen azami süredir.
(2) Öğrencinin Çift Anadal Programından kaydının silindiğine ilişkin birim yönetim kurulu
kararı, ikinci Programının bağlı olduğu birim tarafından öğrenciye ve Ana Dal Programının bağlı
olduğu birime yazılı olarak bildirilir.
Çeşitli hükümler
MADDE 14 - (1) Ana Dal ve Çift Anadal Programları için ayrı ayrı transkript düzenlenir. İki
Programa birden saydırılan dersler her iki transkriptte de gösterilir.
(2) Öğrenci Çift Anadal Programını kendi isteği ile bırakabilir. Bu Programlardan kayıt sildiren
öğrenci, tekrar aynı Programa kayıt yaptıramaz.
(3) Ana Dal Programında kayıt donduran, değişim Programları ile giden veya izinli sayılan
öğrenci, Çift Anadal Programında da kayıt dondurmuş veya izinli sayılır.
(4) Çift Anadal Programında kayıtlı olan öğrencilerden diploma Programının öğrenim süresi
ve ilave bir yıl sonunda mezun olamayan öğrencilerden öğrenci katkı payı alınır.
(5) Çift Anadal Programına kayıtlı öğrencinin, kurumiçi yatay geçiş ile birinci anadalının
değiştirmesi durumunda Çift Anadal Programındaki kaydı düşürülür.
Mezuniyet
MADDE 15 - (1) Öğrencinin Ana Dal Programındaki başarısı ve mezuniyeti ikinci Ana Dal
Programındaki başarısı ve mezuniyetini etkilemez.
(2) İkinci Ana Dal Programında, mezuniyet diploması ancak Ana Dal Programından mezun
olunması halinde verilebilir.
(3) Ana dal programından mezuniyet hakkı elde eden ve Çift Anadal programını en az 2.00
ortalama ile tamamlayan öğrenciye, Çift Anadal programına ait lisans diploması verilir. Ayrıca bu
programa ait not durum belgesi (transkript) de düzenlenir.
Hüküm bulunmayan haller
MADDE 16 - (1) Bu Yönergede hüküm bulunmayan hallerde, Yükseköğretim Kurumlarında
Ön Lisans ve Lisans Düzeyindeki Programlar Arasında Geçiş, Çift Anadal, Yan Dal ile Kurumlar
Arası Kredi Transferi Yapılması Esaslarına İlişkin Yönetmelik, Marmara Üniversitesi Ön Lisans ve
Lisans Eğitim - Öğretim ve Sınav Yönetmeliği ve ilgili diğer mevzuat hükümleri geçerlidir.
Yürürlükten kaldırılan mevzuat
MADDE 17 - (1) Bu Yönergenin yürürlüğe girdiği tarih itibariyle 05/12/2023 tarihli ve 455-5
sayılı Senato kararı ile kabul edilen Marmara Üniversitesi Çift Anadal Programı Yönergesi
yürürlükten kaldırılmıştır.
Yürürlük
MADDE 18 - (1) Bu yönerge, Marmara Üniversitesi Senatosunun kabul tarihinde yürürlüğe
girer.
Yürütme
MADDE 19 - (1) Bu Yönerge hükümlerini rektör yürütür.
