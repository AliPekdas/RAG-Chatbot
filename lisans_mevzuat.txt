Anasayfa/Üniversite/Yönetim/Mevzuat
A)M.Ü. Eğitim-Öğretim ve Öğrenciler
M.Ü. Önlisans ve Lisans Eğitim-Öğretim ve Sınav Yönetmeliği
MARMARA ÜNİVERSİTESİ
ÖNLİSANS VE LİSANS EĞİTİM-ÖĞRETİM VE SINAV YÖNETMELİĞİ
Resmî Gazete: 20 Ağustos 2015 / 29451, 08 Ekim 2019 / 30912, 27 Ekim 2023 / 32352
BİRİNCİ BÖLÜM
Amaç, Kapsam, Dayanak ve Tanımlar
Amaç ve kapsam
MADDE 1 – (1) Bu Yönetmeliğin amacı ve kapsamı; Marmara Üniversitesine bağlı fakülte,
yüksekokul ve meslek yüksekokullarının kayıt, eğitim-öğretim ve sınavlarında uyulacak esasları
düzenlemektir.
Dayanak
MADDE 2 – (1) Bu Yönetmelik, 4/11/1981 tarihli ve 2547 sayılı Yükseköğretim Kanununun 14
üncü ve 44 üncü maddelerine dayanılarak hazırlanmıştır.
Tanımlar
MADDE 3 – (1) Bu Yönetmelikte geçen;
a) Bağıl Değerlendirme Sistemi (BDS): Öğrencinin bir dersteki başarısının aynı derse kayıtlı
diğer öğrencilerin başarı düzeylerine göre değerlendirilmesini,
b) Birim: Fakülte, yüksekokul ve meslek yüksekokulunu,
c) Birim Kurulu: Fakültelerde fakülte kurulunu, yüksekokullarda yüksekokul kurulunu, meslek
yüksekokullarında meslek yüksekokulu kurulunu,
ç) Birim yöneticisi: Fakültelerde dekanı, yüksekokullarda ve meslek yüksekokullarında müdürü,
d) Birim Yönetim Kurulu: Fakültelerde fakülte yönetim kurulunu, yüksekokullarda yüksekokul
yönetim kurulunu, meslek yüksekokullarında meslek yüksekokul yönetim kurulunu,
e) Doğrudan Dönüşüm Sistemi (DDS): Öğrencinin bir dersteki başarı notunun belirli bir ölçeğe
göre harfli başarı notuna çevrilerek başarısının değerlendirilmesini,
f) Entegre Sistem: Eğitim programının tıp disiplinleri zemininde değil, vücut organ sistemleri
zemininde tıbbi bilgi, mesleksel beceriler, mesleksel nitelikler, tutum ve davranış temelinde
bütünlüklü olarak tasarımını (yatay entegrasyon) ve temel ve klinik bilimlerin klinik örnekler aracılığı
ile ilişkilendirilmesini (dikey entegrasyon),
g) İntibak Komisyonu: Bölüm Başkanlığı önerisi ve Birim Yönetim Kurulu onayı ile belirlenen
en az üç öğretim üyesinden oluşan komisyonu,
ğ) Rektör: Marmara Üniversitesi Rektörünü,
h) Senato: Marmara Üniversitesi Senatosunu,
ı) Öğrenim harcı: Birinci öğretimde öğrenci katkı payını, ikinci öğretim ve uzaktan öğretimde
ise öğrenim ücretini,
i) Öğretim elemanı: Marmara Üniversitesinde görevli öğretim üyeleri, öğretim görevlileri,
okutmanlar ile öğretim yardımcılarını,
j) Üniversite: Marmara Üniversitesini,
k) Üniversite Yönetim Kurulu: Marmara Üniversitesi Yönetim Kurulunu,
ifade eder.
İKİNCİ BÖLÜM
Kayıt, Öğrenim Harcı ve Kimlik Kartı
Kayıt
MADDE 4 – (1) Üniversiteye kesin kayıt yaptırmaya hak kazanan öğrenci adayları,
Yükseköğretim Kurulu ve Üniversite Yönetim Kurulu tarafından belirlenen esaslara göre ilan edilen süreler içinde, Ölçme, Seçme ve Yerleştirme Merkezi (ÖSYM) ve Üniversite tarafından belirlenip
duyurulan belgeler ile kayıt bürosuna bizzat başvururlar. Kendisinin başvurması mümkün olmayan
durumdaki öğrenci adayları, vekâletname ile kayıt yaptırabilirler. 18 yaşından gün almamış öğrenciler
kaydını velisi ile birlikte yaptırmak zorundadır. Öğrencinin Adrese Dayalı Nüfus Kayıt Sisteminde
yer alan adresi, tebligat adresidir.
(2) Kesin kayıt tarihleri, istenen belgeler ve uyulacak esaslar Üniversite tarafından belirlenerek
ilan edilir. Kayıt için istenilen belgelerin aslı getirilmek zorundadır, eksik veya yeterli olmayan
belgelerle kayıt yapılmaz.Yalan beyan veya sahte belge durumunda, öğrencinin kaydı silinir.
Belirlenen tarihler arasında kesin kaydını yaptırmayan adaylar herhangi bir hak iddia edemezler. Özel
yetenek sınavı sonucu öğrenci alan birimlere, akademik takvimde belirtilen gün ve saatte kesin kaydını
yaptırmayan aday öğrenciler, kayıt haklarını kaybederler. İlanda belirtilen süreler içerisinde kesin
kayıt işlemini yaptırmayan adayların yerine kalan boş kontenjanlar için yedek adaylardan ilgili birim
tarafından dilekçe alınarak, başarı sıralamasına göre kontenjan dâhilinde kesin kayıt işlemi yapılır.
Ders kaydı
MADDE 5 – (1) Öğrenciler her yarıyıl/yıl akademik takvimde belirtilen süre içinde bu
Yönetmeliğe uygun olarak ders kaydı yaptırır. Ders kaydının tamamlanabilmesi için mali
yükümlülüklerin yerine getirilmiş olması ve danışman onayı gerekir.
(2) Ders kayıtlarını yaptırmayan öğrenciler ders alamazlar, sınavlara giremezler.
(3) Bu Yönetmeliğin 30 uncu maddesinde yer alan ve birim yönetim kurulunca kabul edilmiş bir
mazereti olmadan akademik takvimde belirtilen süre içinde derse kaydını yaptırmayan öğrencinin o
yarıyılı/yılı öğrenim süresinden sayılır.
(4) Bu Yönetmeliğin 10 uncu maddesinde belirtilen azami süreler içerisinde mezun
olamayanların 2547 sayılı Kanunun 46 ncı maddesine göre hesaplanmış ilgili döneme ait öğrenim
harcını ödemek koşulu ile devam edecekleri ve/veya sınavlarına girecekleri derslerin kayıtlarını
yarıyıl/yıl başında, akademik takvimde belirtilen ders kaydı süresi içinde yaptırmaları gerekir.
Öğrenci, dersin programdan kalkmış olması durumunda, birim kurulunca onaylanmış yürürlükte olan
programdaki eşdeğer derse kaydını yaptırır ve öğrencinin bu dersten başarılı olması gerekir. Bu
durumdaki öğrenciler, mezun oluncaya kadar öğrenim harçlarını bu Yönetmelikte belirtilen usule
uygun şekilde ödemek zorundadır.
Öğrenim harcı
MADDE 6 – (1) Öğrencilerin, her öğretim yılında, akademik takvimde belirtilen süreler içinde
ilgili mevzuatta belirlenen öğrenim harcını ödemeleri gerekir. Öğrenim harcını ödemeyen öğrenciler
ders kaydı yaptıramaz ve öğrencilik haklarından yararlanamaz. Bu öğrenciler hakkında ilgili
mevzuatta belirlenen hükümler uygulanır. Öğrencinin öğrenim harcını ödemediği yarıyıllar/yıllar,
öğrenim süresine sayılır.
(2) Öğrencilerin öğrenim süresi içinde mezun olamamaları ve yandal/çift anadal öğrenimlerini
tamamlayamamaları halinde ödeyecekleri öğrenim harçlarının hesaplanması 2547 sayılı Kanunun 46
ncı maddesine göre yapılır.
(3) Hazırlık sınıfı hariç bulundukları bölümde her bir dönem için belirlenen asgari derslerden
başarılı olan ve bu dersleri alan öğrencilerin başarı ortalamasına göre dönem sonu itibari ile yapılacak
sıralamada ilk yüzde ona giren öğrencilerin ödeyecekleri öğrenim harçları 2547 sayılı Kanunun 46 ncı
maddesine göre yapılır.
(4) Uzaktan öğretim yoluyla verilen derslere ilişkin ücretler 2547 sayılı Kanunun 46 ncı
maddesine göre belirlenir.
Kimlik kartı
MADDE 7 – (1) Üniversiteye kesin kayıt yaptıran öğrenciye, fotoğraflı bir kimlik kartı verilir.
(2) Kimlik kartını kaybeden veya kimlik kartı kullanılamayacak kadar yıpranan öğrenci, ilgili
kuruma yazılı olarak başvurması halinde, yıpranma durumunda ise eski kimlik kartını iade etmesi
koşuluyla kendisine, yeni kimlik kartı verilir. Kayıp veya yenileme durumunda kart bedelinin
Üniversite tarafından belirlenen esaslar çerçevesinde öğrenci tarafından ödenmesi gerekir.
ÜÇÜNCÜ BÖLÜM
Eğitim - Öğretime İlişkin Esaslar
Akademik takvim
MADDE 8 – (1) Üniversitenin tüm birimleri tarafından uygulanacak akademik takvim Senato
tarafından kararlaştırılır.
(2) Eğitim-öğretim yılı en az yüz kırk gündür. Yarıyıllık düzende eğitim-öğretim veren birimler
için eğitim-öğretim güz ve bahar yarıyılları olmak üzere iki yarıyıla ayrılarak planlanır. Resmi tatil
günleri ile yarıyıl/yıl içi ve sonu sınavlarının yapıldığı günler bu sürenin hesabında dikkate alınmaz.
Diş Hekimliği, Hukuk ve Tıp Fakültelerinde yıllık, diğer birimlerde yarıyıllık düzende eğitim-öğretim
verilir.
(3) Gerekli görülen hallerde Cumartesi ve/veya Pazar günleri ders ve/veya sınav yapılabilir.
Ayrıca, sınavlar hafta içinde ilgili dersin öğretim saatleri dışında da yapılabilir.
(4) Akademik takvimde yaz okulu programlarına yer verilebilir ve yaz okulu programları birim
yönetim kurulları tarafından yürütülür. Yaz öğretimi ilgili mevzuat hükümlerine göre yürütülür.
Eğitim-öğretimin kapsamı
MADDE 9 – (1) Eğitim-öğretim; ilgili akademik birimlerde, özelliklerine göre teorik dersler,
uygulamalı dersler ve pratik çalışma, atölye, klinik uygulamalar, laboratuvar çalışması, bitirme ödevi,
bitirme projesi, diploma projesi, staj, ödev çalışması ve seminer gibi uygulamalardan oluşur.
(2) Lisans ve önlisans programlarında yer alacak dersler, bunların saat sayıları, kredileri ve
zorunlu veya seçimlik oldukları ilgili akademik anabilim/anasanat kurullarının ve bölüm kurullarının
önerileri dikkate alınarak birim kurullarınca belirlenir ve Senatonun onayı ile kesinleşir.
(3) Yönelme/uzlanım gruplarının ders ve uygulamalarının oluşumu, staj, bitirme/diploma projesi
ve tez gibi eğitim-öğretim faaliyetlerinin hazırlanması, sunulması, değerlendirilmesi gibi hususlara
ilişkin esaslar bölüm kurulunca hazırlanarak birim kuruluna önerilir ve Senato tarafından onaylanacak
esaslar ile belirlenir.
(4) Tıp Fakültesinde entegre sistem uygulanır ve buna ilişkin esaslar Senato tarafından belirlenir.
(5) Senato tarafından uygun görülmesi halinde, birinci ve ikinci öğretim programlarındaki bazı
dersler, sadece uzaktan öğretim yoluyla verilebileceği gibi, bazı dersler hem örgün öğretim yoluyla
hem de uzaktan öğretim yoluyla verilebilir. Öğrenim harçlarının belirlenmesi bu Yönetmeliğin 6 ncı
maddesinin dördüncü fıkrasına göre yapılır
Eğitim-öğretim süresi
MADDE 10 – (1) Önlisans ve lisans düzeyinde öğrenim gören öğrencilere bu öğrenimlerini
tamamlamaları için tanınan azami süreler; bir yıl süreli yabancı dil hazırlık sınıfı hariç, kayıt olduğu
programa ait derslerin verildiği dönemden başlamak üzere, her dönem için kayıt yaptırıp
yaptırmadığına bakılmaksızın iki yıllık önlisans programları için dört yıl, dört yıllık lisans programları
için yedi yıl, normal eğitim-öğretim süresi beş veya altı yıl olan programlar için dokuz yıldır. Bu
süreler sonunda kayıtlı olduğu programdan mezun olamayanlar 2547 sayılı Kanunun 44 üncü
maddesine göre, aynı Kanunun 46 ncı maddesinde belirtilen koşullar çerçevesinde ilgili döneme ait
öğrenim harcını ödemek koşulu ile öğrenimlerine devam etmek için kayıt yaptırabilir. Bu durumdaki
öğrenciler, ders, uygulama, staj, sınav ve benzeri uygulamalara katılabilir. Bu öğrenciler, azami süreyi
aşmamış öğrencilere tanınan diğer haklardan yararlandırılmaz; ancak, öğrencilik statüleri devam eder.
(2) Eğitim-öğretim süresi ve azami eğitim-öğretim süresi sonunda tanınacak ek sınav haklarına
ilişkin olarak 2547 sayılı Kanunun 44. maddesi hükümleri uygulanır.
Derslerin kredi değeri ve saati
MADDE 11 – (1) Her dersin kredisi öğretim programında belirtilir. Ders kredileri,
Yükseköğretim Kurulunca ilgili programın yer aldığı diploma düzeyi ve alanı için yükseköğretim
yeterlilikler çerçevesine göre belirlenen kredi aralığı ve öğrencilerin iş yükü göz önünde tutularak
birim kurulunun önerisiyle Senato tarafından belirlenir. İlgili diploma programını bitiren öğrencinin
kazanacağı bilgi, beceri ve yetkinliklere o dersin katkısını ifade eden öğrenim kazanımları ile açıkça
belirlenmiş teorik ve uygulamalı ders saaatleri ve öğrenciler için öngörülen diğer faaliyetler için gerekli iş yükü de göz önünde bulundurularak Senato tarafından belirlenen ilkeler çerçevesinde ders
kredileri hesaplanır.
(2) Teorik ve uygulamalı derslerin her bir ders saati süresi 50 dakikadır. Haftalık ders çizelgeleri,
dersler arasında 10 dakika bırakılacak şekilde düzenlenir.
Dersler
MADDE 12 – (1) Dersler; zorunlu dersler, ortak zorunlu dersler, yönelme/uzlanım dersleri,
seçimlik dersler, önkoşullu dersler ve önkoşul dersleri olarak gruplandırılır. Bunlardan;
a) Zorunlu dersler: Öğrencinin kaydolduğu programda almakla yükümlü olduğu derslerdir.
b) Ortak zorunlu dersler: 2547 sayılı Kanunun 5 inci maddesinin birinci fıkrasının (ı) bendinde
yer alan; Atatürk İlkeleri ve İnkılâp Tarihi, Türk Dili, Yabancı Dil ile 20/6/2012 tarihli ve 6331 sayılı
İş Sağlığı ve Güvenliği Kanununa göre iş güvenliği uzmanı olabilecek mezunları yetiştiren
fakültelerde İş Sağlığı ve Güvenliği dersleridir.
c) Seçimlik dersler: Öğrencinin kaydolduğu programda yer alan seçimlik derslerdir. Bu dersler,
meslekle ilgili formasyonu tamamlayan derslerden olabileceği gibi, genel kültür veya farklı ilgi
alanlarından dersler de olabilir.
ç) Önkoşullu ders: Öğrencinin kayıt yaptıracağı ders; bir veya daha çok önkoşul dersinin başarı
ve/veya alınma durumlarına bağlı ise bu ders önkoşullu bir derstir.
d) Önkoşul dersi: Öğrencinin önkoşullu derse kaydını, bu maddenin ikinci fıkrasında belirtilen
durumlardan biri ile bağlayan derstir.
e) Yönelme/uzlanım dersleri: Öğrencilerin mezuniyet sonrası istihdamına katkıda bulunmak
üzere ilgili dış paydaşlardan alınan öneriler dikkate alınarak hazırlanmış mesleki yönelme/uzlanım
derslerinin oluşturduğu ders/uygulama gruplarıdır.
(2) Bir önkoşullu ders ile onu bağlayan önkoşul dersi arasında aşağıdaki bağlantı şekillerinden
sadece biri belirlenir:
a) Önkoşul dersinin başarılmış olması,
b) Önkoşul dersinden, bu Yönetmeliğin 23 üncü maddesinde belirtilen FD notunun sağlanmış
olması,
c) Önkoşul dersi başarılamamış veya önceki yarıyıllarda/yıllarda alınmamış olsa bile, önkoşul
dersinin önkoşullu dersle birlikte aynı yarıyıl/yıl içinde alınıyor olması.
(3) Bir önkoşullu ders birden çok önkoşul dersine bağlanabilir. Bu durumda; önkoşullu dersin
bağlandığı her bir önkoşul dersi için, ilgili birim her bir bağlantı şeklini ayrı ayrı belirler. Birden fazla
önkoşullu dersten birinin diğerinin önkoşulu haline gelmesiyle oluşan önkoşul zincirlerindeki azami
bağlantı sayısı ikidir. İstisnai durumlar Senato tarafından karara bağlanır.
(4) Önkoşullu dersler, bu maddenin ikinci fıkrasında belirtilen bağlantı şekillerinden hangisinin
seçildiği; ilgili birimin bölüm/program kurullarınca gerekçeleri belirtilerek birim kuruluna önerilir ve
birim kurulunun verdiği karar Senatonun onayı ile kesinleşir.
(5) Ders, uygulama ve diğer faaliyetlerin öğrenim kazanımları program kazanımlarına uygun
olarak hazırlanır.
Öğretim programı
MADDE 13 – (1) Diploma programını bitiren bir öğrencinin kazanacağı bilgi, beceri ve
yetkinlikler program kazanımlarını oluşturur. Paydaş görüşleri ve ihtiyaçları, kalite kontrol,
akreditasyon süreçleri dikkate alınarak program kazanımları bölüm kurulu tarafından belirlenir ve
birim kurulu tarafından kararlaştırılarak Senatonun onayı ile kesinleşir.
(2) Öğretim programı ile bu Yönetmeliğin 16 ncı maddesinde belirtilen ana ders izleme programı
(ders öğretim planı) program kazanımları dikkate alınarak ilgili akademik anabilim/anasanat dalı
kurulunun önerisi ile bölüm kurulunca belirlenir ve birim kurulu tarafından kararlaştırılır. Bu karar,
Senatonun onayı ile kesinleşir.
(3) Öğretim programında; her yarıyılda/yılda okutulacak ders ve diğer faaliyetler ile bunların
teorik ve uygulamalı ders saatleri, kredileri ve her bir program kazanımına katkısı belirtilir.
(4) Öğretim programlarındaki zorunlu ders ve zorunlu diğer faaliyetlerin toplam kredisi, öğretim
programının toplam kredisinin %60’ından az olamaz.
(5) Öğretim programlarındaki seçimlik ders ve seçimlik diğer faaliyetlerin toplam kredisi,
öğretim programının toplam kredisinin %15’inden az, %40’ından fazla olamaz.
Ders açma esasları
MADDE 14 – (1) Her yarıyıl/yıl hangi derslerin açılacağı ve hangi öğretim elemanlarınca
okutulacağı, akademik anabilim/anasanat dalı kurulları ve bölüm kurullarından gelen öneriler göz
önüne alınarak birim kurulu önerisi ile Senatoda kararlaştırılır.
(2) Zorunlu derslerin açılması için öğrenci sayısı dikkate alınmaz.
(3) Seçimlik derslere kaydolan öğrenci sayısının on beş kişiden az olması halinde birim yönetim
kurulu bu dersin açılmamasına karar verebilir. Dersin, kaydolan öğrenci sayısının yetersizliği veya
başka nedenlerle açılmaması durumunda; ders ekleme çıkarma dönemini izleyen hafta içinde kaydı
iptal edilen öğrencilerin açık bulunan seçimlik derslere kaydı, öğrenci danışmanının önerisi ile birim
yönetim kurulu tarafından yapılır,
(4) Derslerin ve uygulamaların hafta içindeki yerleşimi (çizelge) ve sorumlu öğretim elemanları
her yarıyılın/yılın başlangıcından en az on iş günü önce ilan edilir. Zorunlu hallerde haftalık
programlarda değişiklikler yapılabilir.
(5) Yaz okulunda hangi derslerin açılacağı ve hangi öğretim elemanlarınca okutulacağı, ilgili
mevzuat hükümlerine göre akademik anabilim/anasanat dalı kurulları ve bölüm kurullarından gelen
öneriler göz önüne alınarak birim kurulu tarafından kararlaştırılır.
Dersin gruplara ayrılması
MADDE 15 – (1) Bir ders için birim yönetim kurulu kararı ile birden fazla grup oluşturulabilir.
Ancak birden fazla grup oluşturulduğunda, bu gruplardaki ortalama öğrenci sayısı teorik derslerde
25’ten, uygulama veya seçimlik derslerde 10’dan az olamaz. Eğitim-öğretimin bireysel veya küçük
gruplarla yapılmasının zorunlu olduğu hallerde öğrenci sayısı sınırlanmaz. İstisnai durumlar, birim
yönetim kurulu tarafından karara bağlanır.
Ders izleme programı
MADDE 16 – (1) Birimler ders izleme programlarının hazırlanmasında kullanılmak üzere bir ana
ders izleme programı oluşturur. Bu ana ders izleme programı ilgili bölüm kurulu, bölüm kurulunun
olmadığı yerlerde birim kurulu kararı ile onaylanır. Bu ana ders izleme programları internet ortamında
ders kataloğu olarak yayınlanır. Her ders için, dersin öğretim elemanı tarafından bu ana ders izleme
programına uygun şekilde bir ders izleme programı hazırlanır. Ders izleme programları, kayıt
yenileme döneminin başlamasından önce öğrencilere ilan edilir.
(2) Ders izleme programında; dersin amacı, öğrenim kazanımları, öğrenim kazanımları ile
program kazanımları ilişkisini gösteren tablo, teorik ve uygulama kısımlarına ilişkin içeriği, haftalık
günü ve saati (çizelge), kredisi, ders konu başlıklarının haftalara göre dağılımı, derse ait kaynak ve
araçlar, öğretim teknik ve yöntemleri, öğretim elemanlarına ait iletişim bilgileri ve dersin ölçme ve
değerlendirme araçları ile bunların öğrenci iş yüküne katkıları yer alır.
(3) Her derste öğrencilerin sorumlu oldukları ara sınav, ödev, uygulama ve diğer çalışmaların
sayısı, başarı notuna katkı oranları ve yarıyıl/yıl sonu sınavının başarı notuna katkısı öğretim elemanı
tarafından belirlenir ve ders izleme programında belirtilir.
(4) Birden çok gruba ayrılan derslerde; birinci ve ikinci öğretim programlarının sınavları ortak
yapılmaz, bu derslerde birinci ve ikinci öğretim programları birbirinden bağımsız olmak üzere, aynı
öğretim üyesi tarafından verilen derslerin sınavları ve değerlendirmeleri ortak olarak yapılır.
Danışmanlık
MADDE 17 – (1) Her öğrenciye, bu Yönetmeliğe uygun olarak öğrencinin akademik programını
izlemesini sağlamak üzere bir öğretim üyesi/görevlisi danışman olarak atanır. Danışmanlık görevleri,
öğretim üyelerine/görevlilerine dengeli bir şekilde dağıtılır. Yeterli sayıda öğretim
üyesinin/görevlisinin bulunmadığı durumlarda araştırma görevlileri de danışman olarak atanabilir.
(2) Danışman; bölüm başkanı, bulunmadığı birimlerde anabilim/anasanat dalı başkanları veya
program danışmanları tarafından önerilir ve birim yönetim kurulu tarafından görevlendirilir. Kayıt
süresi içerisinde geçerli bir mazereti nedeniyle görevinde bulunamayacak olan danışman, bu durumu
bir yazı ile birim yöneticisine bildirir. Mazereti kabul edilen danışman yerine, bu fıkrada öngörüldüğü
şekilde ve geçici olarak bir öğretim elemanı görevlendirilir ve bu görevlendirme ilgili öğrencilere
duyurulur.
(3) Geçici değişiklikler dışında danışman veya öğrencinin değişiklik isteği, bölüm
başkanının/program danışmanının görüşüyle birim yönetim kurulunca karara bağlanır.
(4) Danışman, öğrenciyi öğrenimi boyunca izler ve öğrencinin devam etmekte olduğu program
çerçevesinde öğrencinin her yarıyıl/yıl izleyeceği dersler ve bunlarla ilgili yapılacak değişiklikler
hakkında öğrenciye önerilerde bulunur. Öğrencinin alması gereken zorunlu ve seçimlik dersler; devam
ettiği programdaki başarı durumu yanında derslerin program içindeki dağılımı, yapısal özellikleri ve
benzeri teknik değerlendirmeler de göz önüne alınarak danışmanı tarafından önerilir.
(5) Öğrenci, yarıyıl/yıl kayıtlarının yapılması veya yenilenmesi sırasında derslerini danışmanı ile
birlikte düzenler ve dersler danışmanı tarafından onaylanmadıkça kesinleşmez.
Ders alma esasları
MADDE 18 – (1) Öğrencilerin bir yarıyılda/yılda anadal ve çiftanadal/yandal programlarından
alabileceği ders veya uygulamaların toplam sayısı, kayıtlı oldukları öğretim programındaki yarıyıl/yıl
başına ortalama ders sayısının üç fazlasını aşamaz. Ancak mezuniyet aşamasına gelen öğrencilere
Birim Yönetim Kurulu kararıyla ilave olarak en fazla üç ders verilebilir.
(2) Öğrenciler, önkoşul dersleri göz önünde bulundurarak önkoşullu derslere kayıt yaptırırlar.
(3) Bölümler arası ortak bir dersin birden çok gruba ayrılması halinde; öğrenciler, kayıtlı
oldukları bölüm/program için açılan gruba kaydolmak zorundadır. İstisnai durumlar, danışman ve
bölüm başkanının önerisi ile birim yönetim kurulu tarafından karara bağlanır.
(4) Öğrenciler; birimin belirlediği kontenjan varsa, bu kontenjan dâhilinde derslere kaydolurlar.
(5) a)Yarıyıllık düzende eğitim yapılan birimlerde üçüncü yarıyıldan itibaren, yarıyıl başı genel
ağırlıklı not ortalaması (GANO) 1,80’in ve son iki yarıyılındaki her iki yarıyıl ağırlıklı not ortalaması
(YANO) 2,00’ın altında olan öğrenciler,
b)Yıllık düzende eğitim yapılan birimlerde yıl başı genel ağırlıklı not ortalaması (GANO)
1,80’in altında olan öğrenciler,
c)Entegre eğitim yapılan birimlerde yıl başı genel ağırlıklı not ortalaması (GANO) 2,00’nin
altında olan öğrenciler
sınamalı öğrenci kabul edilirler.
(6) Sınamalı öğrenci ilgili yarıyıl/yıl derslerini almayıp, önceki yarıyıl/yıllardan önkoşul
derslerini göz önünde bulundurarak ders alırlar. Bu durumdaki öğrenciler ayrıca, GANO yükseltme
amacıyla önceki yarıyıl/yıllarda DD ve DC notu aldıkları dersleri de tekrar edebilirler.
(7) Sınamalı statüde geçirilen yarıyıllar öğrenim süresinden sayılır.
(8) Yaz okulunda, öğrenciler bir sonraki yarıyılda kabul edilerek ve bu Yönetmelik ile Marmara
Üniversitesi Yaz Okulu Yönetmeliği hükümlerine uygun olarak ders kaydı yaparlar.
(9) GANO’su en az 3,00 olan öğrenciler, bu maddenin 1 inci fıkrasında belirtilen koşullara
uymak kaydıyla üst yarıyıllardan/yıllardan ders alabilir.
(10) Öğretim programı dikkate alınarak ilgili yarıyıl/yıl için gereken dersleri almış ve GANO’su
en az 3,00 olan öğrenciler; ders gün ve saatinin programındaki dersleriyle çakışmaması koşuluyla,
danışmanın ve bölüm başkanının/program danışmanının önerisi, birim yönetim kurulu kararları ile
öğretim programları dışında ilave ders alabilir. Bu dersler, kredisiz (NC) olarak işaretlenir ve başarısız
olunsa dahi öğrencinin not döküm belgesinde gösterilir.
(11) Bir dersten başarısız olan veya dersi öğretim programındaki yarıyılda/yılda alamayan
öğrenciler, bu dersi verildiği ilk dönemde almak zorundadır. Ancak dersin, öğretim programında yer
alan yarıyılının dışında açılması halinde, öğrenci bu dersi verildiği ilk dönemde almayabilir.
(12) Öğrenciler başarısız oldukları, ancak sonradan programdan çıkarılan zorunlu dersler yerine,
kayıtlı oldukları bölüm veya program tarafından uygun görülen eşdeğer olan dersleri, birim kurulunun
onayı ile alabilir.
(13)Tekrar edilecek ders seçimlik ise, öğrenciler aynı dersi veya bu dersin yerine sayılabilecek
eşdeğer kredili aynı seçimlik ders havuzu içerisindeki diğer seçimlik dersleri alabilir.
(14) Kayıtlı olduğu programda akademik bir alanda uzmanlaşmaya imkan veren yönelme/uzlanım
ders gruplarından birini seçen öğrenci, grubun ders gereklerini tamamlayıp başarmak zorundadır.
Öğrenci yönelme/uzlanım ders grubunu değiştirebilir. Yönelme/uzlanım ders grubu değişikliği yapan
öğrencilerde, öğrencilerin yeni gruplarının ders gereklerini tamamlayıp başarmaları şartı aranır. Bu
durumdaki öğrencilerin eski grubundaki derslerini başarma şartı aranmaz, ancak iptal edilen grubun başarılı veya başarısız tüm dersleri kredisiz (NC) ders olarak işaretlenir ve alınan harfli başarı notları,
not döküm belgesinde (transkript) gösterilir.
(15) Yabancı dil hazırlık sınıfını başarıp bahar yarıyılında derslere başlayan düzensiz durumda
olan öğrenciler bu madde kapsamında hazırlık sınıfını güz yarıyılı başında başarmış gibi işlem
görürler.
DÖRDÜNCÜ BÖLÜM
Değerlendirme ve Mezuniyet
Derslere devam
MADDE 19 – (1) Bir dersten veya uygulamadan yarıyıl/yıl sonu ve bütünleme sınavlarına
girebilmek için; öğrencinin teorik derslerin en az %70’ine, uygulamalı derslerin ise en az %80’ine
devam etmiş olması gerekir. Yabancı dil ve Türkçe hazırlık programlarında en az %85 devam şartı
aranır. Öğrencilerin devam durumları, ilgili öğretim elemanı tarafından izlenip devamsızlıktan kalan
öğrenciler derslerin son haftasının başında ilan edilir.
(2) Ders ve uygulamaların başarısızlık nedeniyle tekrarı halinde, devam şartının aranıp
aranmayacağı ilgili birim için birim kurulunca belirlenir.
(3) Ulusal ve Uluslararası seviyede, yurt içi ve yurt dışı, spor müsabakaları ve bunların hazırlık
çalışmalarına katılan öğrencilerin organizasyonunun devamı esnasında geçirdikleri süreler ilgili
mevzuat hükümlerine göre devamsızlık süresinin hesabında dikkate alınmaz.
Bu hüküm Üniversite Rektörlüğünün düzenlediği spor müsabakaları için de geçerlidir.
Sınav esasları ve düzeni
MADDE 20 – (1) Her yarıyıl/yıl açılan derslerle ilgili olarak en az bir ara sınav ve bir yarıyıl/yıl
sonu sınavı yapılır. Bitirme tezi, bitirme projesi, bitirme ödevi, staj, saha çalışması, laboratuvar, tez,
proje çalışması, sunum ve benzeri dersler ile entegre sistemdeki derslerde birim kurulu kararı ve
Senatonun onayıyla ara sınav ve/veya yarıyıl/yıl sonu sınavı şartı aranmaz. Ayrıca, Senato tarafından
belirlenen esaslar çerçevesinde diğer değerlendirme araçları ve faaliyetler uygulanır.
(2) Akademik takvime uygun olarak sınav gün ve saatleri ilgili bölümler/programlar tarafından
hazırlanıp sınavlardan en az on iş günü önce ilgili birim tarafından ilan edilir. Sınav tarihleri ilan
edildikten sonra, ancak birim yönetim kurulu kararı ile değiştirilebilir.
(3) Bir öğretim programında aynı yarıyıl, yıllık düzende eğitim veren birimlerde aynı yıl
içerisinde yer alan derslerden en çok ikisinin sınavları aynı günde yapılabilir. Sınavlar ayrıca, bu
Yönetmeliğin 8 inci maddesinin üçüncü fıkrasında belirtildiği şekilde Cumartesi ve/veya Pazar günleri
ve/veya hafta içinde ilgili dersin öğretim saatleri dışında da yapılabilir.
(4) Sınavların düzeni ilgili birimlerce sağlanır. Sınava giren öğrenci, birim yönetim kurulu
tarafından belirlenen kurallara uymakla yükümlüdür.
(5) Sınavlar, birim yönetim kurulunca belirlenecek esaslara göre yapılır. Öğrenciler sınavlara
sınav programında gösterilen zaman ve yerde girmek, öğrenci kimliği/öğrenci belgesi ile yönetimce
istenecek diğer belgeleri yanlarında bulundurmak zorundadır.
Sınavlarda mazeret hali
MADDE 21 – (1) Haklı ve geçerli nedenlerle sınavlara giremeyen öğrenciler, mazeretlerini sınav
tarihini takip eden beş iş günü içerisinde ilgili birime yazılı olarak ve mazeretlerini gösteren belge ile
bildirir. Mazeretleri, Senatonun belirlediği esaslar dahilinde birim yönetim kurulunca kabul edilenler,
sınav hakkını akademik takvimde belirtilen mazeret sınavı döneminde kullanırlar.
(2) Ara sınavların mazereti yapılır. Bütünleme sınavı uygulaması olmayan birimlerde yarıyıl/yıl
sonu sınavının mazereti yapılır. Bütünleme sınavı uygulaması olan birimlerde yarıyıl/yıl sonu
sınavının mazereti bütünleme sınavında uygulanır, bütünleme sınavının mazereti yapılmaz. Bu fıkrada
belirtilenler dışında kalan sınavlar için mazeret sınavı yapılmaz. Mazeret sınavının telafisi yapılmaz.
(3) Mazeretli oldukları günler içinde yapılan sınavlara giren öğrencilerin sınavları geçersiz sayılır.
(4) Aynı gün ve saatte sınavları çakışan öğrencilere, giremedikleri sınavlar için mazeret sınavı
hakkı tanınır. Çift anadal,yandal programlarından yararlanan öğrenciler de bu kapsam içerisinde dahil
edilir ve bu öğrencilere ikiden fazla derslerinin çakışması halinde mazeret sınavına girme hakkı verilir.
Bu durumdaki öğrencilerin de ilgili birime bu maddenin birinci fıkrasında belirtilen süre içinde bir
dilekçeyle başvurmaları zorunludur.
Sınav sonuçlarının ilanı ve sonuçlara itiraz
MADDE 22 – (1) Sınavlarda öğrenciler, 100’lük puan sistemine göre sayısal olarak ölçülür.
Sınavı yapan öğretim elemanı sınav tarihini takip eden sekiz gün içerisinde sınav sonuçlarını sayısal
olarak ilan eder, sınav kâğıtlarını ve tutanağını ilgili birime teslim eder.
(2) Öğrenciler sınav sonuçlarına, ilanından itibaren beş iş günü içinde ilgili birime dilekçe vererek
itiraz edebilir.
(3) İtiraz üzerine sınav kâğıdı, dersin öğretim elemanı tarafından, konunun kendisine
bildirilmesinden itibaren en geç beş iş günü içinde incelenir, sonuç yazılı ve gerekçeli olarak ilgili
birime bildirilir. Not değişikliği, ancak birim yönetim kurulunun onayı ve birim yöneticisi veya
yetkilendireceği yardımcıları gözetiminde ilgili öğrenci işleri bürosunca yapılabilir. Bu şekilde
yapılacak düzeltmeler diğer öğrencilerin kesinleştirilmiş harfli başarı notlarını etkilemez.
Başarı durumu
MADDE 23 – (1) Bir dersin yarıyıl/yıl içi değerlendirmesi ara sınav, ödev, uygulama ve diğer
çalışmalardan oluşur. Bir dersin değerlendirilmesinde; öğrencilerin sorumlu oldukları ara sınav, ödev,
uygulama, proje, yarıyıl/yıl sonu sınavı ve diğer çalışmaların başarı notuna katkı oranları dikkate
alınır.
(2) Başarı notu; yarıyıl/yıl içi değerlendirmesi ve yarıyıl/yıl sonu sınavı notlarından hesaplanır.
Yarıyıl/yıl sonu sınavının başarı notuna katkısı birimler tarafından en az %30 en çok %60 olacak
şekilde belirlenir. Uzaktan eğitimle verilen derslerde, yarıyıl/yıl sonu sınavının başarı notuna katkısı
en fazla %80 dir. Ancak, bitirme tezi, bitirme projesi, bitirme ödevi, staj, saha çalışması, laboratuvar
dersleri ve benzeri tez, proje çalışması veya sunumdan ibaret olan derslerde başarı notunun ne şekilde
hesaplanacağı birim kurulu kararı ve Senatonun onayı ile belirlenir.
(3) Öğretim elemanı, yarıyıl/yıl içi değerlendirmesini oluşturacak çalışmaların başarı notuna
katkılarını belirler. Yarıyıl/yıl içi değerlendirmesinde belirlenmiş ara sınavların başarı notuna toplam
katkısı en az %20’dir. Uzaktan eğitimle verilen derslerde, yarıyıl/yıl içi sınavı gözetimsiz olarak
yapılıyor ise yarıyıl/yıl içi sınavının başarı notuna katkısı en fazla %20 dir.
(4) Yarıyıl/yıl sonu ve/veya bütünleme sınavına girmeyen öğrenci ilgili dersten başarısız sayılır.
(5) Bağıl değerlendirmeye esas olacak üç sınır değer, yarıyıl/yıl sonu sınavı alt limiti (YSSL),
başarı notu alt limiti (BNAL) ve bağıl değerlendirmeye katma limiti (BDKL); birimler tarafından
belirlenir ve bu sınır değerler birim kurullarının önerisi ve Senatonun onayı ile yürürlüğe girer. 100
puan üzerinden YSSL ve BNAL 35’ten, BDKL 20’den az olamaz.
(6) Bağıl değerlendirme sistemi ve öğretim elemanı takdirinin uygulandığı derslerde
değerlendirmeye alınmak için öğrencinin yarıyıl/yıl sonu sınav notu ve bütünleme notunun 100 puan
üzerinden en az YSSL, doğrudan dönüşüm sistemi uygulanan durumlarda en az 50 olması gerekir. Bu
puanın altında kalan öğrenciler doğrudan başarısız sayılır.
(7) Bir dersin başarı notu, Senato tarafından belirlenen esaslara göre; aşağıdaki şekilde harfli
başarı notu ve başarı katsayısına dönüştürülür:
MARMARA ÜNİVERSİTESİ BAŞARI NOTLARI VE KATSAYILARI TABLOSU
Bu liste, öğrencilerin derslerdeki başarı durumlarını gösteren harf notlarını, başarı açıklamalarını ve 4.00 üzerinden katsayı karşılıklarını içerir.
--- BAŞARILI VE GEÇER NOTLAR ---
1. AA (Pekiyi)
   - Başarı Katsayısı: 4,00
   - Durum: Başarılı
2. BA (İyi-Pekiyi)
   - Başarı Katsayısı: 3,50
   - Durum: Başarılı
3. BB (İyi)
   - Başarı Katsayısı: 3,00
   - Durum: Başarılı
4. CB (Orta-İyi)
   - Başarı Katsayısı: 2,50
   - Durum: Başarılı
5. CC (Orta)
   - Başarı Katsayısı: 2,00
   - Durum: Başarılı
6. DC (Orta-Geçer)
   - Başarı Katsayısı: 1,50
   - Durum: Şartlı Geçer (Genel ortalama 2.00 ve üzerindeyse geçer sayılır, değilse tekrar edilmesi önerilir).
7. DD (Geçer)
   - Başarı Katsayısı: 1,00
   - Durum: Şartlı Geçer (Genel ortalama 2.00 ve üzerindeyse geçer sayılır).
--- BAŞARISIZ NOTLAR ---
8. FD (Başarısız)
   - Başarı Katsayısı: 0,50
   - Durum: Başarısız (Devamsızlık yok ama not yetersiz, ders tekrar edilmeli).
9. FF (Başarısız)
   - Başarı Katsayısı: 0,00
   - Durum: Başarısız (Ders tekrar edilmeli).
10. FG (Sınava Girmedi)
   - Başarı Katsayısı: 0,00
   - Durum: Başarısız (Yarıyıl/Yıl sonu sınavına girmediği için verilir).
11. DZ (Devamsız)
   - Başarı Katsayısı: 0,00
   - Durum: Başarısız (Devam zorunluluğunu yerine getirmediği için sınava alınmaz).
12. MZ (Mazeretli)
   - Başarı Katsayısı: -- (Hesaba katılmaz)
   - Durum: Mazeret sınavına girecek öğrenciler için geçici nottur.
13. S (Yeterli/Başarılı)
   - Başarı Katsayısı: 0,00 (Ortalamaya katılmaz)
   - Durum: Kredisiz derslerde veya muafiyetlerde "Başarılı" olduğunu gösterir.
14. U (Yetersiz/Başarısız)
   - Başarı Katsayısı: 0,00
   - Durum: Kredisiz derslerde "Başarısız" olduğunu gösterir.
15. E (Eksik)
   - Başarı Katsayısı: --
   - Durum: Tamamlanmamış çalışma/proje vb. durumlarda verilir (Eksik tamamlanınca nota dönüşür).
16. W (Çekildi)
   - Başarı Katsayısı: --
   - Durum: Öğrencinin süresi içinde dersten çekildiğini gösterir.
17. DE (Devam Ediyor)
   - Başarı Katsayısı: --
   - Durum: Çalışması bir sonraki döneme sarkan (tez, proje vb.) dersler için kullanılır.
(8) Öğrencinin başarı durumuna ilişkin yukarıda belirtilen harfli başarı notlarına ilişkin esaslar
aşağıda gösterilmiştir.
a) AA, BA, BB, CB, CC, DC, DD ve S başarılı harf notlarıdır.
b) FD, FF, FG, DZ ve U başarısız harf notlarıdır.
c) MZ ve E henüz başarı durumu netleşmemiş harf notlarıdır.
ç) FG: Derse devam ve uygulama ile ilgili koşulları yerine getirerek o dersin yarıyıl/yıl sonu
sınavına girme hakkı olduğu halde sınavına girmeyen öğrencilerin ilgili dersleri için kullanılır ve
öğrenci o dersten başarısız sayılır. Bu başarı derecesi, öğrencinin öğrenim süresince tamamlamakla
yükümlü olduğu toplam kredi ve genel ağırlıklı not ortalaması (GANO)/yarıyıl ağırlıklı not ortalaması
(YANO) hesabında; ilgili dersin başarı katsayısı 0,00 alınarak GANO/YANO hesabına dersin kredisi
katılmak suretiyle FF notu gibi işleme alınır.
d) DZ: Derse devam ve uygulama ile ilgili koşulları yerine getirememiş, devamsızlık nedeniyle
o dersin yarıyıl/yıl sonu sınavına girme hakkı olmayan öğrencilerin ilgili dersleri için kullanılır ve
öğrenci ilgili dersten başarısız sayılır. Bu not, bu fıkranın (ç) bendindeki gibi FF notu olarak işleme
alınır.
e) MZ: Yarıyıl/yıl sonu sınavlarına girmeye hak kazandığı halde, bu Yönetmelikte belirtilen
nedenlerle yarıyıl/yıl sonu sınavlarına giremeyen ve birim yönetim kurulu tarafından mazereti kabul
edilen öğrencilerin sınavlarına giremedikleri dersler için verilir. Bu durumdaki öğrencinin başarı
durumu belli olmadığından bu not, bu aşamada toplam kredi ve GANO/YANO hesabına katılmaz. Bu
not, daha sonra yapılacak mazeret sınavı sonucu alınacak harf notuyla değiştirilir.
f) S: Bu not, aşağıdaki durumlarda kullanılır:
1) Öğrencilerin başka birimlerden transfer etmiş olduğu, birim yönetim kurulunca başarılı
kabul edilen derslere verilir. Bu tür derslerin kredisi, öğrencinin tamamlamakla yükümlü olduğu
toplam krediye sayılır, fakat GANO/YANO hesabına katılmaz.
2) Muafiyet sınavı sonucu başarılı olunmuş muaf olunan derslere verilir.
g) U: S notunun verilebildiği derslere uygulanabilir ve başarısız olarak değerlendirilir.
ğ) E: Bu harf notunun uygulanabileceği dersler bölüm kurulunun önerisiyle birim kurulu
tarafından kararlaştırılır. Bu karar Senatonun onayı ile kesinleşir. Hastalık gibi geçerli bir nedenden
dolayı yarıyıl/yıl içinde derse ilişkin gereken koşullardan bazılarını yerine getirememiş öğrencilere bu
ders için, dersin öğretim elemanı tarafından verilir. Bu not, bu aşamada toplam kredi ve
GANO/YANO hesabına katılmaz. Ancak, öğrencinin not döküm belgesinde gösterilir. Bu notu almış
bir öğrencinin, notların öğrenci işleri bürosuna son teslim tarihinden itibaren on beş iş günü içinde
eksiklerini tamamlaması ve bir not alması gerekir. Bu süre içinde eksiğini tamamlayamayan
öğrencinin notu FF notuna dönüşür.
h) Öğretim programında gerekli dersleri almış öğrencilerin; gün ve saatinin programındaki
dersleriyle çakışmaması koşuluyla, öğretim programı dışı aldığı derslerin başarı değerlendirmesinde S
ve U harfli başarı notları kullanılmaz.
ı) W: Öğrencinin, dönem başında kayıt olduğu ancak akademik takvimde belirtilen dersten
çekilme döneminde bıraktığı dersler için kullanılır.
i) DE (Devam ediyor): Kayıt yenileme sürecinde, öğrencilerin kaydolduğu derslere ilk değer
olarak doğrudan DE notu verilir. Dersin öğretim üyesi/görevlisi tarafından harfli başarı notu
verilinceye kadar yarıyıl/yıl içerisinde bu not geçerli olur. Bu not, bu aşamada toplam kredi ve
GANO/YANO hesabına katılmaz.
İşaretler
MADDE 24 – (1) Öğrencilerin bir dersteki durumunu belirten işaretler aşağıdaki şekilde
tanımlanır:
a) R (Tekrar): Dersin önceden başarılmış veya başarılmamış olmasına bakılmadan ilgili dersin
tekrar edildiğini gösterir.
b) NC (Kredisiz): Dersin kredisinin olup olmamasına ve/veya kredi miktarına bakılmadan ilgili
dersin kredisiz olarak alındığını gösterir. Bu işaretin verildiği dersler; öğrencinin öğretim programında
belirtilen, öğrenim süresi içerisinde tamamlamakla yükümlü olduğu toplam krediye sayılmaz ve
GANO/YANO hesaplarına katılmaz.
c) TI (Transfer – Kurum içi yatay geçiş): Üniversitenin başka bir programından kurum içi yatay
geçiş yapmış öğrencilerin birim kurulunca kabul edilen dersleri için kullanılır. Bu derslerin notları
aynen aktarılır, ancak yeni öğretim programında yer almayan transfer ettiği dersler, kredisiz (NC)
olarak işleme alınır.
ç) TY (Transfer – Kurumlar arası yatay geçiş): Başka bir yükseköğretim kurumundan yatay
geçiş yapmış öğrencilerin birim kurulunca kabul edilen dersleri için kullanılır.
d) TD (Transfer - Dikey geçiş): Herhangi bir önlisans programından bir lisans programına dikey
geçiş yapmış öğrencilerin, birim kurulunca kabul edilen dersleri için kullanılır.
e) TS (Transfer - Diğer kurum yaz okulu): Üniversite tarafından uygun görülüp birim yönetim
kurulunca kabul edilen, Üniversite öğrencilerinin başka yükseköğretim kurumlarının yaz okullarında
alıp başarmış olduğu dersleri için kullanılır.
f) T (Transfer): Bu işaret, dersin başka bir yükseköğretim kurumunda alınmış olması ve
yukarıdaki transfer türlerine dâhil edilemediği durumlarda kullanılır. Daha önceden başka kurumlarda
kısmen veya tamamen eğitim almış ve geçiş yapmadan üniversiteye giriş sınavlarıyla birimde
okumaya hak kazanmış öğrencilerin, birim kurulunca kabul edilmiş dersleri bu şekilde değerlendirilir.
g) M (Muafiyet sınavı ile muaf, kredisiz): Muafiyet sınavı ve benzeri yollarla öğrencinin
öğretim programında öngörülen bir kısım derslerden muaf tutulduğu anlamına gelir. Muaf tutulan bu
dersler öğrencinin tamamlamakla yükümlü olduğu toplam krediye sayılmaz ve GANO/YANO
hesaplarına katılmaz. Öğrencinin öğretim programında belirtilen toplam krediyi tamamlaması için
öğrenciye bu dersler yerine başka dersler önerilir.
ğ) MK (Muafiyet sınavı ile muaf, kredili): Muafiyet sınavı ve benzeri yollarla öğrencinin
öğretim programında öngörülen temel bir kısım derslerden muaf tutulduğu anlamına gelir. Muaf
tutulan bu derslere S notu verilir ve öğrencinin tamamlamakla yükümlü olduğu toplam krediye sayılır,
fakat GANO/YANO hesaplarına katılmaz. Bu dersler tekrar edilmez.
h) DP (Öğrenci değişim programı): Bu işaret; öğrenci değişim programları çerçevesinde
öğrencilerin almış olduğu, birim yönetim kurulunca kabul edilmiş dersler için kullanılır.
ı) TK (Tek ders sınavı): Dersin tek ders sınavıyla alındığı durumlarda kullanılır.
i) CY (Çift anadal programı/Yandal programı): Bu işaret, dersin çift anadal programı (ÇAP) /
yandal programı (YAP) dâhilinde alındığını gösterir.
j) AN (Anadal): Bu işaret, çift anadal programı (ÇAP) / yandal programı (YAP) öğrencisinin
dersi Anadal programından aldığını gösterir.
 k) Değişiklik : Resmi Gazete 08.10.2019 – 30912 UC (Üç ders sınavı): UC işareti derslerin üç
ders sınavıyla alındığı durumlarda kullanılır.
Akademik başarı not ortalamaları
MADDE 25 – (1) Öğrencilerin başarı durumları, bitirdikleri yarıyılda almış oldukları derslere ait
YANO ve almış oldukları tüm dersler için hesaplanan GANO ile izlenir. Yıl düzeninde eğitim-öğretim
yapan birimlerde, YANO/GANO hesaplarında yarıyıl yerine yıl esas alınır.
(2) Bu ortalamalar; ilgili derslerden, bu Yönetmeliğin 23 üncü maddesine göre alınmış harfli
başarı notlarının, her birinin karşılığı olan başarı katsayılarının, o dersin kredisi ile çarpılarak bulunan
sayıların toplamının, aynı derslerin kredi toplamına bölünmesiyle ve bu Yönetmeliğin 24 üncü ve 26
ncı maddeleri göz önünde tutularak elde edilir. Bu hesaplamalar sonucu ortaya çıkan değerler,
virgülden sonra iki haneye yuvarlanır. Virgülden sonraki üçüncü hane, beşten küçükse sıfıra; beş veya
beşten büyükse, ikinci haneyi bir artıracak şekilde yuvarlanarak hesaplanır.
(3) Bir yarıyıla/yıla ait YANO hesabı için, sadece o yarıyıla/yıla ait dersler; GANO hesabı içinse,
öğrencinin almış olduğu tüm dersler göz önünde tutulur. Tekrarlanan derslerde alınan en son başarı
katsayısı kullanılır. Kayıtlı bulunulan yarıyıl/yıl sonu itibariyle YANO veya GANO belirlenirken
öğretim programında belirtilen alınmamış dersler ortalama hesaplarına katılmaz.
(4) GANO’su 3,00 ile 3,49 arasında olan öğrenciler onur öğrencisi; GANO’su 3,50 veya üstü
olan öğrenciler ise yüksek onur öğrencisi olurlar. Bu bilgi öğrencinin not döküm belgesinde belirtilir.
Ders tekrarı
MADDE 26 – (1) Bir dersten başarısız olan öğrenciler bu dersi, bu Yönetmeliğin 18 inci
maddesinin 10 uncu ve 11 inci fıkrasında belirtildiği şekilde tekrar almak zorundadırlar.
(2) Öğrenciler, GANO’larını yükseltmek için DD, DC notu aldıkları derslerini danışmanın onayı
ile tekrarlayabilir. S notu ve CC ve üzeri notlarla başarılmış dersler tekrar edilmez.
(3) Tekrar edilen derslerde, alınan en son harfli başarı notu geçerlidir ve YANO/GANO
hesabında bu son not kullanılır.
Tek Ders Sınavı ve Üç Ders Sınavı
MADDE 27 - Değişiklik : Resmi Gazete 08.10.2019 – 30912 (1) Tek Ders Sınavına, Hukuk
Fakültesi öğrencileri hariç, mezuniyeti için azami öğrenim süresi içerisinde olan öğrencilerden, devam
şartını yerine getiren ve tek dersten sorumluluğu kalanlar veya mezuniyeti için GANO’sunun en az
2,00 olma şartı hariç tüm gerekleri yerine getirmiş öğrenciler katılabilir. Bu sınav sonucunda alacağı
notun katkısıyla GANO’sunu en az 2,00 düzeyine çekebilecek durumda olma koşuluyla, yarıyıl/yıl
sonunda yalnızca bir dersten tek ders sınav hakkı tanınır. Tek ders sınav günü akademik takvimde
belirtilir.
(2) Tek Ders Sınavına katılacak öğrenciler sınava girecekleri ilgili yarıyılın/yılın öğrenim harcını
öderler. Yaz dönemi zorunlu stajı kalan öğrenciler tek ders sınav hakkından yararlanır. Öğrencilere,
stajı başarı ile tamamladıktan sonra ilgili birim yönetim kurulu kararı ile geçici mezuniyet belgesi veya
diploma verilir. Staj için geçen süreler azami öğrenim süresinden sayılır.
(3) Tek ders sınavında alınan not ham başarı notu sayılır ve Senato tarafından belirlenen esaslara
göre harfli başarı notuna çevrilir. Başarısızlık halinde, ders sonraki yarıyılda/yılda tekrarlanır veya
öğrenci, akademik takvimde belirtilen sonraki tek ders sınavına alınır.
(4) Değişiklik : Resmi Gazete 27.10.2023 – 32352 Üç ders sınavına (UC); azami öğrenim
süresinde devam şartını yerine getiren, mezuniyeti için anadal programında veya anadal mezuniyeti
sonrası çift anadal programında en fazla üç dersten başarısız olan veya müfredatını başarı ile
tamamlayan ancak mezuniyeti için gerekli olan GANO koşulunu sağlayamayan Hukuk Fakültesi
öğrencileri, yarıyıllık ya da yıllık olmasına bakılmaksızın akademik takvimde belirtilen tarihlerde
katılabilir. Başarısız olmaları halinde öğrenciler, akademik takvimde belirtilen tarihlerde üç ders
sınavına tekrar girebilir. Daha önce alınmamış veya devamsızlıktan kalınan ders/dersler için üç ders
sınav hakkı yoktur. Üç ders sınavlarının mazeret sınav hakkı bulunmaz. Üç ders sınavlarında alınan
notlar ham başarı notu sayılır ve Senato tarafından belirlenen esaslara göre harfli başarı notuna
çevrilir. En fazla üç dersten başarısız olan, müfredatını başarı ile tamamlayan ve mezuniyeti için
gerekli olan GANO koşulunu sağlayamayan veya başarısız olunan ders ile birlikte GANO yükseltmek
isteyen öğrenciler, toplam üç ders ile sınırlı kalmak şartıyla üç ders sınavına girebilir. Öğrenciler,
mezuniyet için istenen GANO koşulunu sağlamak amacıyla yapılan sınavlara ancak DD veya DC notu
alınan derslerden girebilir. Hukuk Fakültesi öğrencileri birinci fıkradaki tek ders sınav hakkından
yararlanamaz.”
Mezuniyet, diploma, diploma eki ve sertifika
MADDE 28 – (1) Kayıtlı olduğu öğretim programının ders, uygulama, staj gibi tüm gereklerini
bu Yönetmelik hükümlerine göre başarıyla tamamlayan ve GANO’su 2,00 veya daha yüksek olan
öğrenciler diploma almaya hak kazanırlar.
(2) Önlisans/lisans öğrenimini tamamlayan ve GANO’su 3,00 ile 3,49 arasında olan öğrenciler,
onur öğrencisi; GANO’su 3,50 veya üstü olan öğrenciler ise yüksek onur öğrencisi olarak mezun
olurlar. Bu bilgi, öğrencinin not döküm belgesi ve diploma ekinde belirtilir.
(3) Azami süreyi kullanmış ve izledikleri programdan mezun olmak için gerekli şartları yerine
getirememiş öğrenciler ilgili döneme ait öğrenim harcını ödemek koşulu ile derslere kayıt
yaptırabilirler, ancak ders ve sınavlara katılma haricindeki öğrencilik haklarından yararlanamazlar.
(4) Çift anadal programlarında öğrenciye anadal lisans programından mezuniyet hakkını elde
etmeden çift anadal ikinci lisans programının diploması verilmez. Anadal lisans programından
mezuniyet hakkını elde eden öğrenci, çift anadal ikinci lisans programını bitiremese bile anadal lisans
programına ait lisans diplomasını alabilir. Çift anadal programlarına ait diplomalar, programların ait
olduğu birimler tarafından verilir.
(5) Uluslararası ortak programlarda mezuniyet hakkını kazanmış öğrenciler iki üniversiteden ayrı
ayrı veya ortak diploma alır. Bu diplomalarda; diplomanın hangi akademik birimlere ait olduğu, diğer
üniversite ve hangi ortak programa ait olduğu belirtilir. Öğrenciler, uluslararası programın her iki
kurumdaki akademik gereklerini yerine getirmeden diplomalardan herhangi birini almaya hak
kazanamaz.
(6) Anadal lisans programında mezuniyet hakkını kazanmayan öğrenciye yandal sertifikası
verilmez. Sertifikalar, programların bağlı olduğu birimler tarafından verilir. Sertifikalarda öğrencinin
anadal program adı ayrıca belirtilir. Anadal lisans programından mezuniyet hakkını elde eden öğrenci
yandal programını tamamlayamasa bile anadal lisans programına ait diplomasını alabilir.
(7) Çift anadal programından ayrılan bir öğrenci yandal programının tüm gereklerini yerine
getirmişse yandal sertifikası almaya hak kazanır.
(8) Yandal programını tamamlayan öğrenci, yandal alanında lisans ve önlisans diplomasıyla
verilen hak ve yetkilerden yararlanamaz. Yandal sertifikasının ne şekilde değerlendirileceği, öğrenciyi
istihdam eden kurum tarafından belirlenir.
(9) Öğrenciye diplomayla birlikte diploma eki verilir. Diploma ekinde öğrencinin gördüğü
öğrenimin nitelikleri, başarı durumu ve programla ilgili diğer bilgiler belirtilir.
Önlisans diploması
MADDE 29 – (1) Bir lisans programını tamamlamayan veya tamamlayamayan öğrencilerden;
ilgili lisans programının en az ilk dört yarıyılının bütün derslerinden başarılı olan öğrencilere,
başvurmaları halinde önlisans diploması verilir. Önlisans diploması almak için yapılacak başvurular
herhangi bir süre ile sınırlı değildir. Önlisans diploması almayla ilgili olarak; 18/3/1989 tarihli ve
20112 sayılı Resmî Gazete’de yayımlanan Lisans Öğrenimlerini Tamamlamayan veya
Tamamlayamayanların Ön Lisans Diploması Almaları veya Meslek Yüksekokullarına İntibakları
Hakkında Yönetmelik hükümleri uygulanır.
BEŞİNCİ BÖLÜM
Kayıt Dondurulması ve Kendi İsteğiyle Üniversiteden Ayrılma
Kayıt dondurulması
MADDE 30 – (1) Aşağıda belirtilen haklı ve geçerli nedenlerin varlığı halinde ilgili öğrencinin
veya kanuni temsilcisinin yazılı talebi üzerine birim yönetim kurulunun kararı ile öğrencinin kaydının
dondurulmasına karar verilebilir:
a) Öğrencinin, sağlık raporu ile belgelenmiş sağlıkla ilgili mazeretlerinin olması,
b) Doğal afetler nedeniyle öğrencinin öğrenime ara vermek zorunda kalmış olması,
c) Anne, baba, kardeş, eş veya çocuğunun ağır hastalığı halinde bakacak başka kimsenin
bulunmaması nedeniyle, öğrencinin öğrenimine ara vermek zorunda olduğunu belgelendirmesi,
ç) Öğrencinin tecil hakkını kaybetmesi veya tecilinin kaldırılması suretiyle askere alınması,
d) Öğrencinin tutukluluk hali,
e) Genel hükümlere göre kesinleşmiş bir mahkumiyet hali veya 13/1/1985 tarihli ve 18634
sayılı Resmî Gazete’de yayımlanan Yükseköğretim Kurumları Öğrenci Disiplin Yönetmeliğine göre
yükseköğretim kurumundan süreli uzaklaştırma ya da çıkarma cezası dışındaki hallerin bulunması,
f) İlgili yönetim kurulunun haklı ve geçerli kabul edeceği diğer nedenlerin ortaya çıkması.
(2) Öğrencinin başvurduğu yarıyıldan itibaren; birinci fıkranın (a), (b) ve (c) bentlerinde sayılan
hallerde bir veya iki yarıyıl, (ç) bendinde belirtilen hallerde askerlik süresi boyunca, (d) bendinde elirtilen hallerde tutukluluk halinin devamı süresince, (e) bendinde belirtilen hallerde ise
mahkûmiyeti süresince kaydı dondurulur.
(3) Yukarıda belirtilen haklı ve geçerli nedenlerin kabul edilebilmesi, bu nedenin ortaya
çıkışından itibaren en geç iki ay içinde ilgili öğrencinin kayıtlı olduğu birime bildirilmesi şartına
bağlıdır. Aynı yöntemle kayıt dondurma işlemi tekrar edilebilir.
(4) Mazereti kayıt dondurma süresinin bitiminden önce sona eren öğrenciler, dilekçeyle
başvurarak bir sonraki başlamamış yarıyıldan/yıldan itibaren eğitimlerine birim yönetim kurulu
kararıyla devam edebilirler.
(5) Kayıt dondurma süreleri öğrencinin öğrenim süresinden sayılmaz.
Kendi isteğiyle üniversiteden ayrılma
MADDE 31 – (1) Üniversiteden ayrılmak isteyen öğrencinin bir dilekçeyle kayıtlı olduğu birime
başvurması gerekir. 18 yaşından gün almamış öğrencilerin kayıt sildirme başvuru dilekçesinde
velisinin imzası bulunmak zorundadır. Başvuru, birim yönetim kurulunca incelenerek öğrenci
hakkında kayıt silme kararı alınır.
(2) Üniversiteden ayrılanlara yazılı istekleri halinde, öğrenim durumunu gösterir bir belge verilir.
Üniversiteye girişte alınan belgelerden, isteği halinde sadece diploması ilgili birim yöneticisinin
onayladığı bir sureti alınarak iade edilir.
ALTINCI BÖLÜM
Meslek Yüksekokullarına Geçiş ve İntibak Esasları,
Yeniden Kayıtta Muafiyet ve Yatay Geçiş
Meslek yüksekokullarına geçiş ve intibak esasları
MADDE 32 – (1) Bir lisans programının en az ilk iki yarıyılının bütün derslerinden veya o lisans
programının en az % 60’ından başarılı olup da lisans programını tamamlamayan veya
tamamlayamayanlar, ilgili birim ile ilişiklerinin kesildiği tarihten itibaren altı ay içinde müracaat
etmek şartıyla meslek yüksekokullarının benzer ve uygun programlarına intibak ettirilebilirler. Bu
konuda; Lisans Öğrenimlerini Tamamlamayan veya Tamamlayamayanların Ön Lisans Diploması
Almaları veya Meslek Yüksekokullarına İntibakları Hakkında Yönetmelik hükümleri uygulanır.
Yeniden kayıtta muafiyet
MADDE 33 – (1) Üniversitelerin herhangi bir programına bir süre devam ettikten veya bu
programdan mezun olduktan sonra üniversiteye giriş sınavına girerek Üniversiteye kayıt yaptıran
öğrenciler herhangi bir muafiyet talebinde bulunmazlarsa, kaydoldukları birimin tüm eğitimöğretiminden sorumlu olurlar.
(2) Öğrencinin muafiyet talebinde bulunması halinde, ilgili programın intibak komisyonu
öğrencinin önceden okuduğu dersleri değerlendirerek hangilerinden muaf tutulacağını birim yönetim
kuruluna önerir. Bu durumda, muaf tutulan derslerin toplam kredisi ve programın yarıyıl/yıl başına
düşen ortalama kredisi dikkate alınarak bu Yönetmeliğin 10 uncu maddesinde belirtilen süreden
düşülecek yarıyıl/yıl sayısı belirlenir. İntibak komisyonunun önerisi birim yönetim kurulu tarafından
karara bağlanır. Üniversiteye ilk kayıttan itibaren on iş günü içinde yapılmayan muafiyet talepleri
kabul edilmez.
Yatay geçiş
MADDE 34 – (1) Üniversitenin programları arasında veya Üniversite ile diğer yükseköğretim
kurumları arasında Senatonun belirlediği esaslar çerçevesinde yatay geçiş yapılabilir. Lisans
programlarının ilk iki ve son iki yarıyılına; önlisans programlarının ise birinci ve dördüncü yarıyılına
geçiş başvurusu alınmaz. Yabancı dilde eğitim yapan programlara geçmek isteyenlerin yabancı dil
yeterliklerini belgelemeleri gerekir.
(2) Geçiş müracaatı kabul edilen öğrencinin intibak durumu geçiş yapacağı birimin intibak
komisyonunca değerlendirilir ve birim yönetim kurulunca karara bağlanır.
YEDİNCİ BÖLÜM
Çeşitli ve Son Hükümler
Çift anadal lisans programları
MADDE 35 – (1) Çift anadal programları lisans diploması verilen tüm programlar arasında
açılabilir. Çift anadal programları farklı fakültelerdeki lisans programları veya farklı dört yıllık
yüksekokullardaki lisans programları arasında yürütülebildiği gibi, aynı fakülte veya dört yıllık
yüksekokuldaki lisans programları arasında da yürütülebilir.
(2) İkinci lisans programlarının ders uygulama içerikleri; programları yürüten birimlerin ve birim
kurullarının önerisi üzerine Senato tarafından belirlenir.
(3) Çift anadal programlarına ait hususlar Senato tarafından belirlenen esaslara göre düzenlenir.
Yandal programları
MADDE 36 – (1) Yandal programları lisans öğrenimini üstün başarıyla yürütmekte olan bir
öğrencinin, aynı zamanda ikinci bir lisans programında bilgilenmek üzere sınırlı öğrenim görmesini
sağlayan sertifika amaçlı eğitim-öğretim programıdır. Yandal programları farklı fakültelerdeki lisans
programları veya farklı dört yıllık yüksekokullardaki lisans programları arasında yürütülebildiği gibi,
aynı fakülte veya dört yıllık yüksekokullardaki lisans programları arasında da yürütülebilir. Yandal
programlarının ders/uygulama içerikleri ilgili bölümlerin ve birim kurullarının önerisi üzerine Senato
tarafından belirlenir.
(2) Yandal programlarına ait hususlar Senato tarafından belirlenen esaslara göre düzenlenir.
(3) Uluslararası ortak programlara kayıtlı öğrenciler yandal programlarına katılamaz.
Özel öğrenci
MADDE 37 – (1) Bir yükseköğretim kurumu mezunu veya öğrencisi olup belirli konuda bilgisini
arttırmak isteyenler, birim yönetim kurulu kararı ile Üniversitede açık bulunan derslere özel öğrenci
olarak kabul edilebilirler. Bu öğrenciler;
a) Her yarıyıl için Üniversite Yönetim Kurulunca ders saati başına belirlenen ücreti ödemekle
yükümlüdürler.
b) Ders ve sınavlarla ilgili bu Yönetmelikte belirtilen yükümlülükleri yerine getirmek
zorundadırlar.
c) Öğrencilik haklarından yararlanamazlar. Ancak müteakip yılda üniversitenin bir programına
yatay geçiş ile kabul edildikleri takdirde, başardıkları dersler, birim yönetim kurulu kararı ile
izledikleri program için geçerli sayılabilir.
(2) Üniversite programlarına kayıtlı öğrenciler diğer yükseköğretim kurumlarından özel öğrenci
olarak ders alabilirler.
(3) Üniversite programlarına kayıtlı öğrencinin diğer yükseköğretim kurumlarından özel öğrenci
statüsünde aldığı derslerden en fazla 3 tanesi birim yönetim kurulu kararı ile tamamlaması gereken
ders yüküne sayılabilir.
Yabancı dille eğitim-öğretim
MADDE 38 – (1) Yabancı dille eğitim-öğretim; 2547 sayılı Kanunun 49 uncu maddesine ve
4/12/2008 tarihli ve 27074 sayılı Resmî Gazete’de yayımlanan Yükseköğretim Kurumlarında Yabancı
Dil Öğretimi ve Yabancı Dille Öğretim Yapılmasında Uyulacak Esaslara İlişkin Yönetmelik
hükümlerine uygun olarak yapılır.
Yabancı dil hazırlık eğitim-öğretimi
MADDE 39 – (1) Üniversitenin yabancı dil hazırlık eğitimi; kısmen veya tamamen yabancı dille
eğitim-öğretim yapılan programların hazırlık sınıflarını, Türkçe eğitim-öğretim yapılan programların
isteğe bağlı kontenjan dahilinde bir yıl süreli hazırlık sınıflarını ve Türkçe eğitim-öğretim yapılan
programlarda uluslararası öğrencilerin bir yıl süreli Türkçe hazırlık sınıflarını kapsar.
(2) Yabancı diller hazırlık sınıfında yabancı dil eğitim-öğretiminin esaslarına ilişkin hususlar
Senato tarafından belirlenir.
(3) Hazırlık sınıfı eğitim-öğretiminin süresi bir yıldır. Üniversitede ikinci yılda hazırlık eğitimöğretimi verilmez. Ancak;
a) Yabancı dilde veya Türkçe eğitim-öğretim yapılan programlarda başarısız olan öğrenciler
sonraki yıl tekrar yeterlilik sınavlarına girerler.
b) Kısmen veya tamamen yabancı dille eğitim-öğretim yapan programlara kayıtlı olan
öğrencilerden ikinci yılın sonunda başarısız olanların kaydı silinir. Bu programların hazırlık sınıfının
birinci ve/veya ikinci yılının sonunda başarısız olan öğrenciler, aynı adı taşıyan ve öğretim dili Türkçe
olan programlara kayıt yaptırdığı yıl itibariyle; taban puan şartını sağlamaları koşuluyla başvurdukları
programa yerleştirilirler. Üniversitede eşdeğer program bulunmaması halinde talep etmeleri
durumunda Ölçme, Seçme ve Yerleştirme Merkezi Başkanlığı tarafından bir defaya mahsus olmak
üzere kayıt yaptırdığı yıl itibarıyla, öğrencinin üniversiteye giriş puanının, yerleştirileceği programa
kayıt yaptırmak için aranan taban puanından düşük olmaması şartıyla öğretim dili Türkçe olan
programlardan birine merkezi olarak yerleştirilebilirler.
(4) İsteğe bağlı kontenjan dahilinde hazırlık sınıfları bir yıl sürelidir. Bu süre sonunda öğrenciler,
doğrudan birinci sınıfa geçiş yapar.
İkinci öğretim
MADDE 40 – (1) Üniversitede ilgili mevzuat hükümlerine uygun olarak ikinci öğretim
uygulanır.
Yükseköğretim kurumları arasında öğrenci değişimi
MADDE 41 – (1) Öğrenciler; Üniversite ile yurt dışındaki veya yurt içindeki diğer
yükseköğretim kurumları arasında yapılmış anlaşma ve protokollere uygun olarak, ilgili diğer
yükseköğretim kurumlarında bir veya iki yarıyıl öğrenim görebilir. Öğrenciler, normal öğrenim
sürelerinin ilk iki yarıyılında değişim programlarına katılamaz. Tıp fakültesi öğrencileri, buna ek
olarak son iki yarıyılda da değişim programlarına katılamazlar.
(2) Öğrencilerin söz konusu yükseköğretim kurumlarında devam edecekleri ders, uygulama, staj
ve benzeri faaliyetlerin; öğrencinin kendi öğretim programındaki ders, uygulama, staj ve benzeri
faaliyetlere eşdeğerliği, danışmanın ve ilgili bölüm başkanlığının/program danışmanının önerisiyle
birim yönetim kurulu kararıyla önceden belirlenir.
(3) Öğrenciler, diğer yükseköğretim kurumunda geçirdiği yarıyıllarda; akademik takvime uygun
olarak, kendi kurumuna ait öğrenim harcını ödemek ve kayıt yenilemek zorundadır.
(4) Bu Yönetmeliğin 23 üncü ve 24 üncü maddelerinde yer alan başarı katsayıları ve işaretler
dikkate alınarak, öğrencinin başarılı ve/veya başarısız olduğu faaliyetlere ait notların dönüşümü
gerçekleştirilir; bu not ve işaretler kendi öğretim programındaki eşdeğer faaliyetlere ait olarak not
döküm belgesinde gösterilir.
(5) Öğrenci, anlaşmalı diğer yükseköğretim kurumunda alıp başarısız olduğu faaliyetlere karşılık
olan, kendi öğretim programındaki eşdeğer faaliyetlerden de başarısız olmuş sayılır.
(6) Öğrencinin anlaşmalı diğer yükseköğretim kurumunda geçirdiği yarıyıllar öğrenim süresinden
sayılır.
Yürürlükten kaldırılan yönetmelik
MADDE 42 – (1) 28/9/2012 tarihli ve 28425 sayılı Resmî Gazete’de yayımlanan Marmara
Üniversitesi Önlisans ve Lisans Eğitim-Öğretim ve Sınav Yönetmeliği yürürlükten kaldırılmıştır.
GEÇİCİ MADDE 1 – (1) Hukuk Fakültesine 2015-2016 eğitim-öğretim yılından itibaren
kayıtlanan öğrencilere yıllık düzende eğitim-öğretim verilir. 2015-2016 eğitim öğretim yılından önce
kayıtlı olan öğrenciler yarıyıllık düzende eğitime devam ederler.
Yürürlük
MADDE 43 – (1) Bu Yönetmelik yayımı tarihinde yürürlüğe girer.
Yürütme
MADDE 44 – (1) Bu Yönetmelik hükümlerini Marmara Üniversitesi Rektörü yürütür.