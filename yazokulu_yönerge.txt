Anasayfa/Üniversite/Yönetim/Mevzuat
A) M.Ü. Eğitim-Öğretim ve Öğrenciler
M.Ü. Yaz Okulu Yönergesi
MARMARA ÜNİVERSİTESİ YAZ OKULU YÖNERGESİ
Senato: 4 Şubat 2025 / 459-2
BİRİNCİ BÖLÜM
Amaç, Kapsam, Dayanak ve Tanımlar
 Amaç ve kapsam
MADDE 1- (1) Bu yönergenin amacı, Marmara Üniversitesi bünyesinde yaz aylarında
uygulanacak olan eğitim-öğretim programlarının usul ve esaslarını düzenlemektir.
(2) Bu yönerge, Marmara Üniversitesi bünyesinde yürütülmekte olan ön lisans, lisans ve
lisansüstü programlara ilişkin yaz okulu uygulamalarına dair usul ve esasları kapsar.
Dayanak
MADDE 2- (1) Bu yönerge; 4/11/1981 tarihli ve 2547 sayılı Yükseköğretim Kanununun
7’nci, 14’üncü ve Ek 26’ncı maddesine dayanılarak hazırlanmıştır.
Tanımlar
MADDE 3- (1) Bu yönergede geçen;
1. Birim: Üniversiteye bağlı fakülte, yüksekokul, meslek yüksekokulu veya enstitüyü,
2. Birim kurulu: Üniversite birim kurullarını,
3. Birim yöneticisi: Fakültelerde dekanı, yüksekokullarda, meslek yüksekokullarında veya
enstitülerde müdürü,
4. Birim yönetim kurulu: Birimlerin yönetim kurullarını,
5. Kurul: Yaz okulu koordinasyon kurulunu,
6. Rektör: Marmara Üniversitesi Rektörünü,
7. Senato: Marmara Üniversitesi Senatosunu,
8. Üniversite: Marmara Üniversitesini,
9. Üniversite yönetim kurulu: Marmara Üniversitesi Yönetim Kurulunu,
10. Yarıyıl sonu sınavı: Yaz okulu ders dönemi sonrası yapılan son sınavı (final),
11. Yaz okulu: Marmara Üniversitesinde ön lisans, lisans ve lisansüstü programlarının bir
eğitim-öğretim yılının güz ve bahar yarıyılları dışında kalan ve yaz aylarında uygulanan
eğitim- öğretim programını ifade eder.
İKİNCİ BÖLÜM
Yaz Eğitim-Öğretimine İlişkin Esaslar
Yaz okulu koordinasyonu
MADDE 4- (1) Yaz okulu, Rektör tarafından üç yıl süreyle görevlendirilen yaz okulu
koordinatörü ve koordinatör yardımcısı ile öğrenci işleri daire başkanı tarafından yürütülür.
Akademik takvim
MADDE 5- (1) Yaz okulunda ders açılması, derslere kayıt, derslerin başlangıç ve bitişi,
sınavlar ve diğer hususlar akademik takvime göre yürütülür.
Süre
MADDE 6- (1) Yaz okulunun süresi, sınavlar dâhil olmak üzere yedi haftadan az olamaz.
Ücretler ve ek ders
MADDE 7- (1) Yaz okulunda öğrencinin ödeyeceği ücret ve ders veren öğretim üyesine/görevlisine ödenecek ek ders ücreti 2547 sayılı Kanun ve ilgili diğer mevzuat hükümlerine
göre üniversite yönetim kurulu tarafından belirlenir. Bir ders, en fazla iki öğretim elemanı
tarafından yürütülebilir. Ancak, normal eğitim-öğretim programlarında haftalık ders saati altı saat
ve üzerinde olan dersler için, dersi verecek öğretim elemanı sayısı birim yönetim kurulu tarafından
belirlenir.
(2) İkinci eğitim tezli, tezsiz ve uzaktan eğitim (UZEM) program ücretleri ile ilgili olarak
üniversite yönetim kurulu tarafından belirlenecek ders saati ücreti esas alınır.
ÜÇÜNCÜ BÖLÜM
Derslerin Açılması, Ders Alma Esasları, Devam ve Başarı Durumu
Derslerin açılması
MADDE 8- (1) Üniversitemizde yürütülecek yaz öğretimine ilişkin olarak; eğitim-öğretim
yılı başlamadan önce öğrencilere duyurulmak şartıyla yaz öğretimi açılması hususunda
Üniversitemiz senatosunda alınan karar öğrencilere duyurulur.
(2) Yaz okulunda açılacak dersler her yıl; fakülteler ile yüksekokullarda ilgili bölüm
kurulunun, meslek yüksekokullarında bölüm başkanlıklarının, enstitülerde ise ilgili
anabilim/anasanat dalı kurulunun teklifi, birim kurulunun kararı ve Senatonun onayı ile en geç
bahar yarıyılına ait yarıyıl sonu sınav döneminden on beş gün öncesine kadar belirlenir.
(3) Yıllık sistemde eğitim veren birimlerde yaz okulu açılmaz.
(4) Yaz okulunda bir dersin açılabilmesi için gerekli en az öğrenci sayısı; birim yönetim
kurul kararınca tespit edilir ve üniversite yönetim kurulunca karar verilir. Eğitim-öğretimin
bireysel veya küçük gruplarla yapılmasının zorunlu olduğu hallerde öğrenci sayısı sınırlanmaz.
İstisnai durumlar, birim yönetim kurulunun önerisi ile üniversite yönetim kurulu tarafından karara
bağlanır.
(5) Yaz okulunda bir ders, kaydolan öğrenci sayısının yetersiz olması halinde açılmaz.
Öğrenci sayısının 50’dan az olması durumunda ders gruplara bölünmez. Üniversite yönetim kurulu
bu sayıları arttırabilir. Eğitim-öğretimin bireysel veya küçük gruplarla yapılmasının zorunlu
olduğu hallerde öğrenci sayısı sınırlanmaz.
(6) Senato tarafından yaz okulunda açılması onaylanan dersi verecek öğretim üyesi/görevlisi,
ilgili bölüm kurulunun veya anabilim/anasanat dalı kurulunun teklifi ve birim yönetim kurulunun
onayı ile belirlenir.
Başvuru ve ders alma esasları
MADDE 9- (1) Yaz okulu başvuruları üniversitenin web sayfasında bulunan duyuruya göre
yapılır. Başvuru, kayıt ve benzeri süreçler akademik takvime göre yürütülür.
(2) Yaz okulunda öğrenciler; alt yarıyıllara ait hiç almadıkları, alıp da sınavına girme hakkı
elde edemedikleri, alıp da başarısız oldukları veya GANO' larını yükseltmek istedikleri DD, DC
notu derslerini alabilir. S notu ve CC ve üzeri notlarla başarılmış dersler tekrar edilmez. Yan dal
veya çift ana dal programına ait dersler yaz okulunda tamamlanabilir. Lisansüstü bilimsel hazırlık
sınıfı öğrencileri ile lisans programlarının dikey geçiş intibak programı öğrencileri de yaz
okulundan ders alabilir.
(3) Öğrencinin kaydolmak istediği derslerin Marmara Üniversitesi bünyesinde açılan yaz
okulunda yer almaması halinde,
a) Öğrenciler, dersin ders saati, kredisi veya AKTS değerlerinden herhangi birinin eşit veya
fazla olması aynı zamanda dersin içeriğinin uyumlu olması kaydıyla öğrencinin kayıtlı olduğu
ilgili akademik birim ve birim yönetim kurulu tarafından denkliğinin kabul edilmesi şartıyla farklı
üniversitelerden ders alabilirler.
b) Öğrenciler yaz okulunda üniversitemizden ve diğer üniversitelerden olmak üzere toplamda
en fazla 5 ders alabilir.
1) Başvuru, kayıtlanma, öğrenim ücreti, derslere devam zorunluluğu, dersin alındığı
üniversitenin yönetmeliklerine tabidir.
2) Başka bir üniversiteden ders almak isteyen öğrenciler, Üniversitemiz Yaz Okulu
Yönergesinde yer alan diğer hususlara uymak zorundadır.
3) Aynı dersler için birden fazla üniversiteye başvuran öğrenciler, onaylanan dersler için
sadece bir üniversiteye kesin kayıt yaptırabilirler. Aynı dersler için birden fazla üniversiteye kesin
kayıt yaptıran öğrencilerin notları otomasyon sistemine işlenmeyecektir.
4) Yükseköğretim Kurulu Başkanlığı Tanıma ve Denklik Hizmetleri Daire Başkanlığı’nın
27.07.2021 tarih ve 73239 sayılı yazısı gereği diploma denkliği için ders tamamlamak üzere
Üniversitemize yerleştirilen öğrencilerin bir başka üniversitedeki yaz okulunda eksik derslerini
almasına izin verilmeyecek, bir başka üniversitenin yaz okulunda alınan
ders/dersler kabul edilmeyecektir.
(4) Yabancı dil hazırlık sınıfına kayıtlı Marmara Üniversitesi öğrencisi, Yabancı Diller
Yüksekokulu tarafından açılan yaz okulu hariç olmak üzere, yaz okulundan ders alamaz. Yabancı
dil hazırlık sınıfını bitirmiş, dil yeterliliğini kanıtlamış ve derslere başlamamış olan Marmara
Üniversitesi öğrencisi; bölüm/program başkanlığı tarafından uygun görülmesi ve birim kurulunun
onayı üzerine, bölüm / program başkanlığınca belirlenmiş olan derslerden en fazla iki dersi alabilir.
İlahiyat Fakültesi hazırlık sınıfı ve Türkçe programlara kayıtlı olan Marmara TÖMER Türkçe
hazırlık sınıfı öğrencileri de bu kapsamda değerlendirilir.
(5) Yaz okulunda, yabancı dil hazırlık sınıfına kayıtlı olmayan Marmara Üniversitesi
öğrencilerinden, GANO’su en az 3,00 olanlar üst yarıyıllardan ders alabilir. GANO' su en az 3.00
olan sağlık ön lisans programı öğrencileri, yaz okulunda dönem içine tekabül eden gün sayısı kadar
Staj 1 veya Staj 2 derslerini alabilir. Staj 1 veya Staj 2 dersini seçen öğrenciler beraberinde teorik
ders alamazlar.
(6) Yabancı Diller Yüksekokulu tarafından açılan yaz okuluna ait esaslar Yabancı Diller
Yüksekokulu yönetim kurulu tarafından belirlenir.
(7) Öğrencinin kayıtlı bulunduğu birim tarafından yaz okulunda kaydolmak istediği ders
açılmadığı takdirde; öğrenci bu dersi, Üniversite içinde başka bir birimden alabilir. Bunun için,
diğer birimden alınacak dersin kredisi ve AKTS değerlerinin eşit veya fazla olması kaydıyla,
öğrencinin kayıtlı olduğu ilgili akademik birim ve birim yönetim kurulu tarafından içerik ve dil
açısından denkliğinin kabul edilmiş olması şartı aranır.
(8) Yaz okulunda, tüm birimlerde uzaktan eğitim yolu ile verilen ortak zorunlu dersler hariç
lisans öğrencileri ön lisans programlarından, ön lisans öğrencileri lisans programlarından ders
alamazlar.
(9) Yaz okulunda, dersler başladıktan sonra kayıt dondurma, ders ekleme, ders değiştirme
ve ders bırakma işlemi yapılmaz.
(10) Marmara Üniversitesi öğrencileri, yaz okulundan ders alırken, Marmara Üniversitesi Ön
lisans ve Lisans Eğitim-Öğretim ve Sınav Yönetmeliğinde yer alan önkoşul şartlarına uymak
zorundadır.
Devam ve başarı durumu
MADDE 10- (1) Yaz okulunda derslere devam zorunludur. Bir dersin devam koşulunun daha
önce yerine getirilmiş olması, o derse yaz okulunda devam etme zorunluluğunu ortadan kaldırmaz.
(2) Yaz okulunda açılan dersler için en az bir ara sınav ve en az bir yarıyıl sonu sınavı yapılır.
Ara sınava ve yarıyıl sonu sınavına sadece yaz okuluna kayıtlı öğrenciler girer.
(3) a) Diğer yükseköğretim kurumlarından alınan ve dersin alındığı üniversitenin derslerden
başarılı olma şartlarını yerine getiren ve başarılı olunan derslerin intibakları Marmara
Üniversitesinde başarılı olarak kabul edilir.
b) Diğer yükseköğretim kurumlarından yaz okulunda alınan ve başarısız olunan derslerin
intibakları FF (Başarısız) olarak işlenir.
(4) Yaz okulunda alınan derslerin kredisi, öğrencinin tamamlamakla yükümlü olduğu toplam
krediye sayılır ve genel ağırlıklı not ortalamasına (GANO) katılır. Ancak birim yönetim kurulunun
uygun gördüğü durumlarda yarıyıl ağırlıklı not ortalaması (YANO) hesabına katılabilir.
(5) Tekrar edilen derslerde, alınan en son not geçerlidir ve YANO / GANO hesabında bu son
not kullanılır.
(6) Yaz okuluna kaydolan ve yaz okulu sonunda mezuniyeti için, yaz stajı uygulamasını
tamamlamış ve devam şartını yerine getirmiş olduğu tek dersten sorumluluğu kalan ön lisans ve
lisans öğrencileri, Marmara Üniversitesi Ön lisans ve Lisans Eğitim-Öğretim ve Sınav
Yönetmeliğinin 27 nci maddesindeki şartları sağlamak kaydıyla, akademik takvimde belirtilen
tarihte tek ders sınavına girme hakkı kazanır.
DÖRDÜNCÜ BÖLÜM
Çeşitli ve Son Hükümler
Hüküm bulunmayan haller
MADDE 11- (1) Bu yönergede hüküm bulunmayan hallerde; Marmara Üniversitesi Ön lisans
ve Lisans Eğitim-Öğretim ve Sınav Yönetmeliği, Marmara Üniversitesi Lisansüstü EğitimÖğretim ve Sınav Yönetmeliği ve ilgili diğer mevzuat hükümleri uygulanır.
Yürürlükten kaldırılan yönerge
MADDE 12- (1) 05 Mart 2024 tarih ve 2024/448-1 sayılı Senato Kararı ile kabul edilen Yaz
Okulu Yönergesi yürürlükten kaldırılmıştır.
Yürürlük
MADDE 13- (1) Bu yönerge yayımı tarihinde yürürlüğe girer.
Yürütme :
MADDE 14- (1) Bu yönerge hükümlerini Rektör yürütür.