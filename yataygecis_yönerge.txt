Anasayfa/Üniversite/Yönetim/Mevzuat
A) M.Ü. Eğitim-Öğretim ve Öğrenciler
M.Ü. Önlisans ve Lisans Programları Yatay Geçiş Yönergesi
MARMARA ÜNİVERSİTESİ ÖNLİSANS VE LİSANS PROGRAMLARI YATAY GEÇİŞ
YÖNERGESİ
Senato: 3 Haziran 2025 / 464-1
 BİRİNCİ BÖLÜM
Kapsam, Dayanak ve Tanımlar Amaç
Amaç,
MADDE 1- (1) Bu Yönergenin amacı, önlisans ve lisans düzeyindeki öğrencilerin Marmara
Üniversitesindeki fakülte, yüksekokul veya meslek yüksekokulu bünyesinde yer alan diploma
programlarına kurum içi, kurumlar arası, yurt dışından yatay geçişe ilişkin usul ve esaslarını
düzenlemektir.
Kapsam
MADDE 2- (1) Bu Yönerge, Marmara Üniversitesi ön lisans ve lisans programlarına kurum içi,
kurumlar arası, yurt dışından yatay geçişe ilişkin hükümleri kapsar.
Dayanak
MADDE 3- (1) Bu Yönerge, Yükseköğretim Kurumlarında Önlisans ve Lisans Düzeyindeki
Programlar Arasında Geçiş, Çift Ana Dal, Yan Dal ile Kurumlar Arası Kredi Transferi Yapılması
Esaslarına İlişkin Yönetmelik hükümlerine ve Marmara Üniversitesi Önlisans ve Lisans Eğitim-Öğretim
ve Sınav Yönetmeliğine dayanılarak hazırlanmıştır.
Tanımlar
MADDE 4- (1) Bu Yönergede geçen;
a) Birim: Fakülte Yüksekokul ve Meslek Yüksekokulunu,
b) Birim Kurulu: Fakültelerde Fakülte Kurulunu, Yüksekokullarda Yüksekokul Kurulunu, Meslek
 Yüksekokullarında Meslek Yüksekokulu Kurulunu,
c) Birim Yönetim Kurulu: Fakültelerde, Fakülte Yönetim Kurulunu; Yüksekokullarda,
Yüksekokul Yönetim Kurulunu; Meslek Yüksekokullarında, Meslek Yüksekokulu Yönetim Kurulunu,
ç) Bölüm Kurulu: Tek anabilim veya anasanat dalı bulunan bölümlerde bölüm başkanının
başkanlığında o bölümdeki tüm öğretim üyeleri ile öğretim görevlileri ve okutmanlardan, birden fazla
anabilim veya anasanat dalı bulunan bölümlerde ise bölüm başkan yardımcıları ile anabilim veya anasaat
dalı başkanlarından oluşan kurulu,
d) DGS: Dikey Geçiş Sınavı,
e) Eş Değer Diploma Programı: İsimleri aynı olan veya birim yönetim kurulları tarafından
içeriklerinin en az yüzde sekseninin aynı olduğu tespit edilen diploma programlarını,
f) Farklı Puan Türü: Öğrenci Seçme ve Yerleştirme sisteminde yükseköğretim programlarına
yerleştirmede kullanılan puanların hesaplanmasında kullanılan testler dikkate alınarak 2018 yılından
itibaren SAY Puan Türü (TYT ile AYT), SÖZ Puan Türü (TYT ile AYT), EA Puan Türü (TYT ile AYT),
DİL Puan Türü (TYT ile YDT) olmak üzere dört puan türünü; 2010 yılından itibaren SAY Puan Türü
(YGS -1 ile YGS -2), SÖZ Puan Türü (YGS -3 ile YGS -4), EA Puan Türü (YGS -5 ile YGS -6),
Matematik –Fen (MF) Puan Türü, Türkçe – Matematik (TM) Puan Türü, Türkçe – Sosyal (TS) Puan
Türü, Yabancı Dil (DİL) Puan Türü olmak üzere yedi puan türünü; 2009 yılı ve öncesinde ise EA-1,
SAY-1, SÖZ-1, EA-2, SAY-2, SÖZ-2 ve DİL olmak üzere yedi puan türünü ve bu puan türlerinden SAY1 SAY Puan Türüne, SÖZ-1 SÖZ Puan Türüne, EA-1 EA Puan Türüne, SAY-2 Matematik – Fen Puan
Türüne, EA-2 Türkçe – Matematik Puan Türüne, SÖZ-2 Türkçe- Sosyal Puan Türüne, DİL ise Yabancı
Dil Puan Türüne karşılığını,
g) GANO: Genel ağırlıklı not ortalamasını,
ğ) İntibak Komisyonu: Bölüm Kurulu önerisi ve birim yönetim kurulu onayıyla belirlenen üç
öğretim elemanından oluşan komisyonu,
h) M.T.O.K.: Mesleki ve Teknik Ortaöğretim Kurumlarını,
ı) MÜYÖS: Marmara Üniversitesi Yurt Dışından Öğrenci Seçme Sınavını,
i) ÖSYM: Ölçme, Seçme ve Yerleştirme Merkezini,
j) ÖSYS: Öğrenci Seçme ve Yerleştirme Sistemini,
k) ÖZYES: Özel Yetenek Sınavı,
l) Rektör: Marmara Üniversitesi Rektörünü,
m) Rektörlük: Marmara Üniversitesi Rektörlüğünü,
n) Senato: Marmara Üniversitesi Senatosunu,
o) Taban Puan: Bir Yükseköğretim kurumunun diploma programına ÖSYM tarafından merkezi
sınavla yerleştirilen en düşük puanlı öğrencinin giriş puanını,
ö) Üniversite: Marmara Üniversitesini,
p) Yönetim Kurulu: Marmara Üniversitesi Yönetim Kurulunu,
r) YANO: Yarıyıl Ağırlıklı Not Ortalamasını,
s) YGS: Yükseköğretime Geçiş Sınavını,
ş) YÖK: Yükseköğretim Kurulu,
t) YÖS: Türkiye Yurt Dışından Öğrenci Kabul Sınavı
u) YÖKSİS (Yükseköğretim öğrenci veritabanı): Yükseköğretim Kurulu bünyesinde tüm
yükseköğretim kurumlarında önlisans, lisans ve lisansüstü düzeylerde öğrenim gören öğrencilerin
bilgilerinin tutulduğu merkezi veritabanını ifade eder.
İKİNCİ BÖLÜM
Kurumlar Arası Yatay Geçiş
Kontenjanlar
MADDE 5- (1) Üniversite diploma programlarına diğer yükseköğretim kurumlarının aynı düzeydeki
eş değer diploma programlarından YÖK tarafından yayınlanan kontenjanlar dâhilinde yatay geçiş yapılır.
(2) Her yıl düzenli olarak ikinci, üçüncü, dördüncü ve beşinci sınıflar için, ÖSYM giriş genel
kontenjanı 50 ve 50’den az olan diploma programlarında iki, 51 ve 100 arası olan programlarda üç, 101
ve üzerinde olan diploma programlarında ise dört kurumlararası yatay geçiş kontenjanı YÖK tarafından
belirlenir. Ancak birimlerin ilgili kurulları, geçişin yapılacağı diploma programının giriş yılındaki
kontenjanı ile yatay geçiş kontenjanı belirlenen yarıyıla kadar, programdan ilişiği kesilen veya ayrılan
öğrenci sayıları ile bu yarıyıl içinde yatay geçiş yoluyla gelmiş olan öğrenci sayıları arasındaki farkı
aşmayacak biçimde ilave kontenjan belirleyebilirler. İlave kontenjan belirlenmesi halinde bu kontenjanlar
en geç Haziran ayının otuzuncu günü mesai saati bitimine kadar YÖK'e bildirilir. Önlisans diploma
programları için ikinci yarıyılda açılması istenen ilave yatay geçiş kontenjanları ise ilgili kurul tarafından
belirlenerek, en geç Aralık ayının otuz birinci günü mesai saati bitimine kadar YÖK' e bildirilir. M.T.O.K
programları için ayrıca kontenjan verilmez.
Geçişler
MADDE 6- (1) Önlisans programları ile lisans programları arasında yatay geçiş başvurusu yapılmaz.
(2) Önlisans ve lisans diploma programlarının hazırlık sınıfına; önlisans diploma programlarının ilk
yarıyılı ile son yarıyılına, lisans diploma programlarının ilk iki yarıyılı ile son iki yarıyılına yatay geçiş
yapılamaz.
(3) Öğrenci sadece tamamladığı dönemi takip eden döneme yatay geçiş başvurusu yapılabilir.
(4) Farklı dilde eğitim yapan aynı isimdeki programlar arasında yatay geçiş yapılabilir. Ancak, bu
durumda, yatay geçiş başvurusunda bulunulan programın diline ilişkin olarak Yabancı Diller
Yüksekokulu veya İlahiyat Fakültesi tarafından yapılan yabancı dil sınavından başarılı olmak ya da ulusal
veya uluslararası geçerliliği olan yabancı dil sınavlarından, Senato tarafından belirlenen asgari yeterlik
puanı şartının sağlandığını başvuru sırasında belgelemek şarttır. 
(5) İkinci öğretimden sadece ikinci öğretim diploma programlarına yatay geçiş yapılabilir. Ancak,
başarı bakımından bulunduğu sınıfın ilk yüzde onuna girerek bir üst sınıfa geçen öğrenciler ikinci öğretim
diploma programından birinci öğretim diploma programlarına kontenjan dâhilinde yatay geçiş
yapabilirler. Birinci öğretimden ikinci öğretime kontenjan sınırlaması olmaksızın yatay geçiş yapılabilir.
Ancak, ikinci öğretim diploma programına geçiş yapan öğrenciler ikinci öğretim ücreti öderler.
(6) Açık veya uzaktan öğretim, birinci veya ikinci öğretim diploma programlarından açık veya
uzaktan öğretim diploma programlarına yatay geçiş yapılabilir. Açık ve uzaktan öğretimden örgün
öğretim programlarına geçiş yapılabilmesi için, öğrencinin öğrenim görmekte olduğu programdaki genel
not ortalamasının 4,00 üzerinden 3,15 (100 üzerinden 80) veya üzeri olması veya kayıt olduğu yıldaki
merkezî yerleştirme puanının üniversitenin diploma programının o yılki taban puanına eşit veya ondan
yüksek olması gerekir.
(7) Bu Yönerge kapsamında geçiş yapan öğrencilerin yeni durumları, kayıt işlemi tamamlanıp, geçiş
ve intibak işlemleri kesinleştikten sonra en geç on beş gün içinde ilgili birim tarafından YÖKSİS'e işlenir.
Başvuru şartları
MADDE 7- (1) Öğrencinin, yatay geçiş başvurusunda bulunabilmesi için bir yükseköğretim
kurumunda kayıtlı olması gerekir.
(2) Öğrencinin kayıtlı bulunduğu programda bitirmiş olduğu dönemlere ait GANO'sunun, eğitimini
4,00'lük sistemde almış ise en az 3,00; yüzlük sistemde almış ise en az yetmiş beş olması gerekir.
(3) Öğrencinin yatay geçiş başvurusu yapabilmesi için ilgili programa ait ÖSYS puanına sahip
olması gerekmektedir.
(4) Öğrencinin transkriptinde GANO'sunun hem yüzlük hem de 4,00'lük sistemde bulunması
durumunda öğrencinin yüzlük notu kullanılır; yüzlük notu bulunmaması durumunda 4,00'lük notunun
yüzlük nota dönüşümünde YÖK dönüşüm tablosu kullanılır.
(5) Öğrencinin yatay geçiş başvurusu yapabilmesi için yatay geçiş başvurusu yapacağı yarıyıla kadar
müfredatındaki tüm dersleri almış ve başarıyla tamamlamış olması gerekir. Öğrencinin üst yarıyıllardan
aldığı derslerde başarı şartı aranmaz. Kayıtlı olduğu dönemlerde, öğretim programında yer alan derslerin
tümünü almamış olan veya herhangi bir dersten başarısız olan öğrencinin başvurusu değerlendirmeye
alınmaz.
(6) Disiplin cezası almış öğrenci yatay geçiş başvurusu yapamaz.
(7) Kayıt dondurmuş olmak, yatay geçiş hakkından yararlanmak için engel teşkil etmez.
(8) Türkçe programlardan tamamen veya kısmen yabancı dil ile eğitim yapan diploma programlarına,
ya da kısmen veya tamamen yabancı dille eğitim veren programlardan tamamen yabancı dille eğitim
veren programlara başvurulması hâlinde; Yabancı Diller Yüksekokulu veya İlahiyat Fakültesi tarafından
yapılan yabancı dil sınavından başarılı olmak ya da Yükseköğretim Kurulu tarafından tanınan (ulusal
veya uluslararası geçerliliği olan sınavlardan, Senato tarafından belirlenen asgari yeterlik puanı şartının
sağlandığını başvuru sırasında belgelemek şarttır.
(9) Özel yetenek sınavı ile öğrenci alan diploma programlarına yatay geçişlerde diğer şartların yanı
sıra ilgili birim için Senato tarafından kabul edilmiş YKS/ YGS taban puanı koşulunun sağlanmış ve
yetenek sınavından yüz puan üzerinden en az elli puan alınmış olması şartı aranır.
(10) Kontenjanlar ile başvuru koşulları, akademik takvimde belirtilen tarihlerde Üniversitenin internet
sayfasında ilan edilir.
(11) Öğrenci, bir başvuru döneminde sadece bir programa başvurabilir. Ancak, aynı programın birinci
ve ikinci eğitimine birlikte başvurulması durumunda bu başvuru tek programa başvuru olarak kabul edilir.
(12) Öğrencinin geçiş yapmak istediği programın yatay geçiş için başvurulan yıl itibarıyla ÖSYM
Yükseköğretim Programları ve Kontenjanları Kılavuzunda belirtilen şartların yanı sıra varsa mülakat ve
benzeri diğer geçiş koşullarını yerine getirmiş olması zorunludur.
(13) İkinci üniversite kapsamında eğitim gören öğrenciler yatay geçiş için başvuru yapamaz.
(14) Öğrencinin yatay geçiş yapmak istediği diploma programına, öğrencinin hâlen öğrenim görmekte
olduğu diploma programına merkezi sınav ile yerleşerek kayıt yaptırdığı yılda öğrenci kabul edilmemişse,
başvurulmak istenen diploma programının merkezî yerleştirme taban puanı oluşmadığından başvuru
yapılamaz.
(15) Merkezi yerleştirme sınavı dışındaki sınavlarla diğer yükseköğretim kurumlarında kayıtlı
bulunan öğrenciler (TR-YÖS, Türkiye Bursları, Hükümet Bursları vb. Protokol Kapsamında kayıtlı olan
öğrenciler dahil) Üniversitemize Kurumlar Arası Yatay Geçiş başvurusunda bulunamaz.
Başvuru için gerekli belgeler
MADDE 8- (1) Öğrencinin yatay geçiş başvurusu için;
- ÖSYS sonuç belgesinin internet çıktısını,
- Önceki programındaki başarı durumunu gösterir transkriptini (not döküm belgesi),
- Müfredat ve ders içeriklerini gösterir belgelerini,
- Üniversite tarafından istenebilecek diğer belgeleri,
- Islak imzalı ve mühürlü veya elektronik imzalı (belge teyit kodu olan) olarak başvuru
tarihleri içinde teslim edilmesi gerekir. Eksik belgeli başvurular değerlendirmeye
alınmaz.
Başvuru şekli ve tarihleri
MADDE 9- (1) Önlisans derecesi verilen diploma programlarında yatay geçiş kontenjanları ile
başvuru şekli ve değerlendirme takvimi, akademik takvimde belirtilen tarihlerde ilan edilir.
(2) Lisans derecesi verilen diploma programlarında, dört yıllık eğitim verenlerde ikinci ve üçüncü
sınıfları için; beş yıllık eğitim verenlerde ikinci, üçüncü ve dördüncü sınıflar için; altı yıllık eğitim
verenlerde ikinci, üçüncü, dördüncü ve beşinci sınıflar için yatay geçiş kontenjanları ile başvuru ve
değerlendirme takvimi, akademik takvimde belirtilen tarihlerde ilan edilir.
(3) Başvurular, Üniversite internet sayfasında ilan edildiği şekilde yapılır. Koşulları sağlamadığı için
veya eksik belge nedeni ile başvurusu değerlendirmeye alınmayanlarla, başvurusu değerlendirilen ancak
kabul edilmeyen adaylara yazılı bildirim yapılmaz. Sonuçlar Üniversitenin veya geçiş başvurusu yaptığı
birimin internet sayfasında duyurulur. Posta yolu ile yapılan başvurular kabul edilmez.
YATAY GEÇİŞ BAŞVURULARININ DEĞERLENDİRİLMESİ (MADDE 10 DETAYLARI)
MADDE 10:
(1) Başvurular, ilan edilen koşullar çerçevesinde ilgili birimce oluşturulan değerlendirme komisyonu tarafından ön incelemeye tabi tutulur. Koşulları sağlamayan adayların başvuruları değerlendirmeye alınmaz.
(2) Yatay geçiş başvurularının değerlendirilmesi ve adayların yerleştirilmesi birim yönetim kurulu tarafından karara bağlanır.
(3) Önlisans ve Lisans programlarına başvuran adayların değerlendirilmesinde, adayın başvuru yaptığı ÖSYS puan türünde almış olduğu ÖSYS puanı ve 100 puan üzerinden GANO'su dikkate alınır ve aşağıdaki formül kullanılarak adayın değerlendirme puanı hesaplanır:
Değerlendirme Puanı = (Adayın ÖSYS Puanı / Programın Taban Puanı) x 80 + (Adayın 100'lük GANO'su / 100) x 20
(4) Dikey Geçiş Sınavı (DGS) ile öğrenci alan programlara başvuran adayların değerlendirilmesinde, adayın kayıtlı olduğu programın Yükseköğretim Kurumunun ilgili yıldaki en düşük taban puanı ve 100 puan üzerinden GANO'su dikkate alınır ve adayın değerlendirme puanı aşağıdaki formül kullanılarak hesaplanır:
Değerlendirme Puanı = (Kayıtlı Olduğu Yükseköğretim Kurumunun İlgili Program İçin En Düşük YKS Taban Puanı / Marmara Üniversitesi Programın Taban Puanı) x 80 + (Adayın 100'lük GANO'su / 100) x 20
(5) ÖZYES ile öğrenci alan programlara başvuran adaylar için özel yetenek sınavı yapılmaz ve adayın değerlendirme puanı aşağıdaki formül kullanılarak hesaplanır:
Değerlendirme Puanı = (Adayın ÖZYES Puanı / Programın Taban Puanı) x 80 + (Adayın 100'lük GANO'su / 100) x 20
(6) Özel yetenek sınavı ile öğrenci alan programlara başvuran adayların değerlendirilmesinde, özel yetenek sınavından yüz üzerinden elli ve üzeri puan alan adayın değerlendirme puanı aşağıdaki formül kullanılarak hesaplanır:
Değerlendirme Puanı = (Yetenek Sınav Puanı / 100) x 60 + (Adayın ÖSYS Puanı / Programın Taban Puanı) x 20 + (Adayın 100'lük GANO'su / 100) x 20
(7) Dörtlü veya yüzlü sisteme göre elde edilen başarı notlarının birbirine dönüştürülmesinde,
Yükseköğretim Yürütme Kurulu tarafından belirlenen dönüştürme tabloları kullanılır.
(8) Adayların başvuru yaptığı tercih sırasına göre en yüksek değerlendirme puanından en düşük
puana göre sıralanması suretiyle değerlendirme yapılır. Değerlendirme puanı eşit olan adaylar arasında
seçme yapılırken adaylardan yaşı küçük olana öncelik tanınır. Yaşta da eşitlik olduğu takdirde bu adaylar
kontenjan fazlası olarak yerleştirilir. Aday sadece bir programda asil kayıt hakkı kazanabilirken, birden
fazla programda yedek olabilir.
(9) Akademik Takvimde belirtilen “Sonuç Açıklama Tarihinde” Asil aday kadar yedek aday ilan
edilir. Asil yerleşen aday bulunmaması durumunda yedek aday belirlenmez. Kayıt tarihleri içerisinde
kayıt yaptırmayan asil adayların yerine boş kalan kontenjan kadar yedek sayısı ilan edilir. Yedek kayıt
hakkı bulunan adaylardan ilanda belirtilen süreler içerisinde ilanda belirtilen şekilde kayıt talep dilekçesi
alınır. Yedek öğrencilere boş kalan kontenjan kadar kayıt hakkı verilir. İlanda belirtilen süreler içerisinde
başvurmayan yedek adaylar başvuru ve kayıt hakkını kaybeder.
(10) Yatay geçiş değerlendirme sonuçları, geçerli başvurusu olan tüm adayların isimleri,
değerlendirmede esas alınan puanlara göre sıralanmış biçimde Üniversitenin veya geçiş başvurusu yaptığı
birimin internet sayfasında ilan edilir.
İntibak işlemleri
MADDE 11- (1) Yatay geçiş hakkı kazanan öğrencilerin intibak programları, yeni akademik yarıyıla
diğer öğrencilerle aynı tarihte başlamalarını sağlayacak biçimde yapılır.
(2) İntibak komisyonları, öğrencinin daha önceki dönemlerde aldığı dersler ile yatay geçiş yaptığı
programın derslerini dikkate alarak intibak programını belirler.
(3) Öğrencinin önceki programında geçirdiği süre yarıyıl/yıl hesabına katılır, öğrenci kaldığı
yarıyıldan/yıldan devam eder. Bütün programlara yatay geçişlerde ders intibakları yapıldıktan sonra öğrencinin bulunduğu yarıyıl/yıl veya geri kalan süresine bağlı olmaksızın öğrenciye önceki
yarıyıllardan/yıllardan dersler aldırılabilir.
(4) Yatay geçişle gelen öğrencilerin daha önceki üniversitesinde geçirmiş olduğu süre katkı
payı/öğrenim ücreti hesaplamasına katılır.
(5) Geçiş yapan öğrencilerin yeni durumları, kayıt işlemi tamamlanıp, geçiş ve intibak işlemleri
kesinleştikten sonra en geç 15 gün içinde ilgili birim tarafından yükseköğretim öğrenci veritabanına
(YÖKSİS) işlenir. “İlgili yılda/dönemde yatay geçiş başvurusu kabul edilerek kayıt yaptıran ancak
eğitim-öğretim dönemi başlamadan önce yatay geçiş hakkından vazgeçen öğrencilerin yatay geçiş
işlemleri iptal edilir. Bu öğrenciler yatay geçiş yapmış öğrenci kabul edilmez ve yatay geçiş başvurusu
yaptıkları yükseköğretim kurumuna geri dönerler. Bu öğrenciler yatay geçiş kaydını iptal ettirdikleri
yıl/dönemde başka bir yükseköğretim kurumuna yatay geçiş hakkı elde etmeleri durumunda yatay geçiş
yapabilirler. Bu durumdaki öğrenciler de bu madde hükümlerine göre yükseköğretim öğrenci veri
tabanına (YÖKSİS) işlenir.”
ÜÇÜNCÜ BÖLÜM
Kurum İçi Yatay Geçiş Kontenjanlar
MADDE 12- (1) Bir fakülte, yüksekokul veya meslek yüksekokulunun kendi bünyesindeki veya aynı
üniversite içinde yer alan diğer fakülte, yüksekokul veya meslek yüksekokulunun bünyesindeki eş değer
düzeyde diploma programlarına, birim yönetim kurulu tarafından belirlenen kontenjanlar dâhilinde yatay
geçiş yapılabilir.
(2) Hangi dönem ve hangi diploma programları için kontenjan belirleneceği birim kurulu tarafından
önerilir ve Senato kararıyla kesinleşir.
(3) Hangi dönemlerde ve hangi diploma programları için kurum içi yatay geçiş kontenjanı
belirleneceği, her bir diploma programı için ikinci yarıyıldan başlamak ve beşinci yarıyıl dâhil olmak
üzere, kontenjan ilan edilen her yıl için ÖSYM Kılavuzunda öngörülen öğrenci kontenjanının yıllık yüzde
on beşini geçmeyecek biçimde dönemlere bölünerek birim yönetim kurullarınca önerilerek Senato kararı
ile kesinleşir.
(4) Kurum içi yatay geçiş kontenjanları, ilgili diploma programının son dört yıla ait taban puanları
ile yurt içindeki diğer üniversitelerin diploma programlarının en düşük taban puanı, varsa kurum içi yatay
geçiş için senato tarafından öngörülen ilave şartlarla birlikte, son başvurunun kabul edileceği günden en
az 15 gün öncesinde Üniversitenin internet sayfasında ilan edilir. ÖSYM sınavı ile yerleşen öğrencilerin
kurum içi yatay geçiş işlemlerinde ÖSYM sınav sonuçları dikkate alınır, diğer ulusal veya uluslararası
diploma notu veya sınav sonuçları yerleştirmeye esas alınmaz.
(5) Kurum içi yatay geçişle gelen öğrencilerin daha önceki programında geçirmiş olduğu süre katkı
payı/öğrenim ücreti hesaplamasına katılır.
(6) Önlisans programları ile lisans programları arasında yatay geçiş yapılamaz.
(7) Aynı diploma programlarında birinci öğretimden ikinci öğretime kontenjan sınırlaması
olmaksızın yatay geçiş yapılabilir. Ancak, ikinci öğretim diploma programına geçiş yapan öğrenciler
ikinci öğretim ücreti öderler. Bu kapsamda başvuru yapacak öğrenciler akademik takvimde belirtilen
eğitim öğretim başlama tarihine kadar ilgili birime dilekçe ile başvurabilirler.
(8) Yükseköğretim kurumlarında ikinci öğretimden sadece ikinci öğretim diploma programlarına
yatay geçiş yapılabilir. Ancak, ikinci öğretim diploma programlarından başarı bakımından bulunduğu
yarıyıl/yılın sonunda yapılan hesaplamada yüzde onluk dilim başarı sıralamasına girerek bir üst sınıfa
geçen öğrenciler birinci öğretim diploma programlarına kontenjan dâhilinde yatay geçiş yapabilirler.
(9) Öğrencinin yatay geçiş başvurusu yapabilmesi için yatay geçiş başvurusu yapacağı yarıyıla kadar
müfredatındaki tüm dersleri almış ve bu dersleri başarıyla tamamlamış olması gerekir. Öğrencinin üst
yarıyıllardan aldığı derslerde başarı şartı aranmaz. Kayıtlı olduğu dönemlerde, öğretim programında yer alan derslerin tümünü almamış olan veya herhangi bir dersten başarısız olan öğrencinin başvurusu
değerlendirmeye alınmaz.
(10) Kayıt dondurmuş olmak, yatay geçiş hakkından yararlanmak için engel teşkil etmez.
(11) Disiplin cezası almış öğrenci yatay geçiş başvurusu yapamaz.
(12) Türkçe programlardan tamamen veya kısmen yabancı dil ile eğitim yapan diploma programlarına,
ya da kısmen yabancı dille eğitim veren programlardan tamamen yabancı dille eğitim veren eğitim dilleri
farklı olan programlara başvurulması hâlinde Yabancı Diller Yüksekokulu ve İlahiyat Fakültesi
tarafından yapılan yabancı dil sınavından başarılı olmak ya da ulusal veya uluslararası geçerliliği olan
sınavlardan, Senato tarafından belirlenen asgari yeterlik puanı şartının sağlandığını başvuru sırasında
belgelemek şarttır.
(13) Özel yetenek sınavı ile öğrenci alan diploma programlarına yatay geçişlerde diğer şartların yanı
sıra yetenek sınavında başarılı olunması için yüz puan üzerinden en az elli puan alınması şartı aranır.
(14) Öğrenci, bir başvuru döneminde en fazla iki programa başvuruda bulunabilir. 
Başvuru şartları
MADDE 13- (1) Başvuru sırasında öğrencinin Üniversitede aynı düzeyde bir diploma programına
kayıtlı olması zorunludur.
(2) Öğrencinin kayıtlı olduğu programda bitirmiş olduğu dönemlere ait GANO'sunun en az 3,00
olması gerekir.
(3) Üniversite bünyesindeki aynı düzeydeki diploma programları arasında yatay geçiş başvurusu
yapılabilmesi için; öğrencinin merkezî sınava girdiği yıl itibarıyla geçmek istediği diploma programı için
geçerli olan puan türünde aldığı merkezî yerleştirme puanının, geçmek istediği diploma programına eş
değer yurt içindeki diğer üniversitelerin diploma programlarının (uzaktan eğitim ve ikinci öğretim
programları dâhil) en düşük taban puanından az olmaması şartı aranır.
(4) Özel yetenek sınavı ile öğrenci alan diploma programlarına yapılacak başvurularda, ilgili birim
için ilgili yıldaki ÖSYM Kılavuzunda yer alan YKS / YGS taban puanı koşulunun sağlanmış olması
gerekir.
(5) Öğrencinin geçiş yapmak istediği programın yatay geçiş için başvurulan yıl itibarıyla ÖSYM
Yükseköğretim Programları ve Kontenjanları Kılavuzunda belirtilen şartlarının yanı sıra varsa mülakat
ve benzeri diğer geçiş koşullarını yerine getirmiş olması zorunludur.
(6) Merkezi yerleştirme sınavı dışındaki sınavlarla diğer yükseköğretim kurumlarında kayıtlı
bulunan öğrenciler (Dikey Geçiş Sınavı, TR-YÖS, Türkiye Bursları, Hükümet Bursları vb. Protokol
Kapsamında kayıtlı olan öğrenciler dahil) Üniversitemize Kurum İçi Yatay Geçiş başvurusunda
bulunamaz.
Başvuru şekli ve tarihleri
MADDE 14- (1) Kurum içi yatay geçiş başvuruları her yıl akademik takvimde belirtilen tarihlerde
yapılır. Başvuruların şahsen yapılması gerekmektedir. Posta yolu ile yapılan başvurular kabul edilmez.
(2) Başvurular, bütün belgeler tamamlanmış olarak Üniversite internet sayfasında ilan edildiği şekilde
yapılır. Koşulları sağlamadığı için veya eksik belge nedeni ile başvurusu değerlendirmeye alınmayanlar
ile başvurusu değerlendirilen ancak kabul edilmeyen adaylara yazılı bildirim yapılmaz., Sonuçlar
Üniversitenin veya ilgili birimin internet sayfasında duyurulur. Başvuru evrakı iade edilmez.
Başvuru için gerekli belgeler
MADDE 15- (1) Yatay geçiş başvurusunun değerlendirmeye alınabilmesi için, öğrencinin
Üniversite tarafından internet sayfasında ilan edilen belgeleri başvuru tarihleri içinde teslim etmesi
gerekir. Eksik belgeli başvurular değerlendirmeye alınmaz. 
KURUM İÇİ YATAY GEÇİŞ DEĞERLENDİRMESİ (MADDE 16 DETAYLARI)
MADDE 16:
(1) Başvurular ilan edilen koşullar çerçevesinde ilgili birimce oluşturulan değerlendirme komisyonu tarafından ön incelemeye tabi tutulur. Koşulları sağlamayan adayların başvuruları değerlendirmeye alınmaz.
(2) Yatay geçiş başvurularının değerlendirilmesi ve adayların yerleştirilmesi birim yönetim kurulu tarafından karara bağlanır.
(3) Merkezî yerleştirme ve ÖZYES puanı ile öğrenci alan programlara başvuru yapan adayların değerlendirilmesinde, adayın başvuru yaptığı ÖSYS/ÖZYES puan türünde almış olduğu ÖSYS/ÖZYES puanı ve 4,00 üzerinden GANO'su dikkate alınır. Aşağıdaki formüller kullanılarak birim içi ve birimler arası geçişler için adayın yüz üzerinden değerlendirme puanı hesaplanır.
a) Birim içi (Aynı Fakülte/Yüksekokul İçinde) değerlendirme puanı şu şekilde hesaplanır:
Değerlendirme Puanı = (Adayın ÖSYS/ÖZYES Puanı / Programın Taban Puanı) x 20 + (Adayın GANO'su / 4) x 80
b) Birimler arası (Farklı Fakülte/Yüksekokul Arasında) değerlendirme puanı şu şekilde hesaplanır:
Değerlendirme Puanı = (Adayın ÖSYS/ÖZYES Puanı / Programın Taban Puanı) x 30 + (Adayın GANO'su / 4) x 70
(4) Özel yetenek sınavı ile öğrenci alan programlara yapılan başvurular, öğrencinin kayıtlı bulunduğu programına bağlı olarak aşağıdaki şekillerde değerlendirilir:
a) Spor Bilimleri Fakültesinin/Beden Eğitimi ve Spor Yüksekokulunun Antrenörlük Eğitimi, Beden Eğitimi ve Spor Öğretmenliği ile Spor Yöneticiliği programlarına bu programları arasında karşılıklı yapılacak yatay geçişlerde ve Güzel Sanatlar Fakültesinin, Geleneksel Türk Sanatları, Grafik, Heykel, Resim, Seramik ve Cam ile Tekstil programları arasında karşılıklı yapılacak yatay geçişlerde özel yetenek sınavına girme koşulu aranmaz. Bu başvuruların değerlendirilmesinde adayın başvuru yaptığı ÖSYS puan türünde almış olduğu ÖSYS puanı ve 4,00 puan üzerinden GANO'su dikkate alınır ve aşağıdaki formül kullanılarak adayın değerlendirme puanı hesaplanır:
Değerlendirme Puanı = (Adayın ÖSYS Puanı / Programın Taban Puanı) x 20 + (Adayın GANO'su / 4) x 80
b) Kurum içi yatay geçiş değerlendirme puanı şu şekilde hesaplanır: Adayın yüz puan üzerinden hesaplanan yetenek sınavı puanı, 4,00 üzerinden GANO'su ve başvuru yaptığı ÖSYS puan türünde almış olduğu ÖSYS puanı dikkate alınır ve aşağıdaki formül kullanılarak adayın değerlendirme puanı hesaplanır:
Değerlendirme Puanı = (Yetenek Sınav Puanı / 100) x 50 + (Adayın ÖSYS Puanı / Programın Taban Puanı) x 15 + (Adayın GANO'su / 4) x 35
(5) Öğrencinin yatay geçiş yapmak istediği diploma programına, öğrencinin hâlen öğrenim görmekte
olduğu diploma programına merkezi sınav ile yerleşerek kayıt yaptırdığı yılda öğrenci kabul edilmemişse, başvurulmak istenen diploma programının merkezî yerleştirme taban puanı oluşmadığından başvuru
yapılamaz.
(6) Adayların başvuru yaptığı tercih sırasına göre en yüksek değerlendirme puanından en düşük
puana göre sıralanması suretiyle değerlendirme yapılır. Değerlendirme puanı eşit olan adaylar arasında
seçme yapılırken adaylardan yaşı küçük olana öncelik tanınır. Yaşta da eşitlik olduğu takdirde bu adaylar
kontenjan fazlası olarak yerleştirilir.
(7) Akademik Takvimde belirtilen “Sonuç Açıklama Tarihinde” Asil aday kadar yedek aday ilan
edilir. Asil yerleşen aday bulunmaması durumunda yedek aday belirlenmez. Kayıt tarihleri içerisinde
kayıt yaptırmayan asil adayların yerine boş kalan kontenjan kadar yedek sayısı ilan edilir. Yedek kayıt
hakkı bulunan adaylardan ilanda belirtilen süreler içerisinde ilanda belirtilen şekilde kayıt talep dilekçesi
alınır. Yedek öğrencilere boş kalan kontenjan kadar kayıt hakkı verilir. İlanda belirtilen süreler içerisinde
başvurmayan yedek adaylar başvuru ve kayıt hakkını kaybeder.
(8) Yatay geçiş değerlendirme sonuçları, geçerli başvurusu olan tüm adayların isimleri,
değerlendirmede esas alınan puanlara göre sıralanmış biçimde Üniversitenin veya ilgili birimin internet
sayfasında ilan edilir.
İntibak işlemleri
MADDE 17 - (1) Yatay geçiş hakkı kazanan öğrencilerin intibak programları, yeni akademik yarıyıla
diğer öğrencilerle aynı tarihte başlamalarını sağlayacak biçimde yapılır.
(2) İntibak komisyonları, öğrencinin daha önceki dönemlerde aldığı dersler ile yatay geçişe kabul
edildiği programın derslerini inceler ve öğrenciye alması gereken ilave derslerden oluşan bir intibak
programı hazırlar. İntibak programında ayrıca öğrencinin muaf tutulduğu dersler belirtilir. Hazırlanan
intibak programı öğrenci tarafından imzalanır ve değiştirilmez.
(3) Öğrencinin önceki programında geçirdiği süre yarıyıl/yıl hesabına katılır, öğrenci kaldığı
yarıyıldan/yıldan devam eder. Bütün programlara yatay geçişlerde ders intibakları yapıldıktan sonra
öğrencinin bulunduğu yarı yıl/yıl veya geri kalan süresine bağlı olmaksızın öğrenciye önceki
yarıyıllardan/yıllardan dersler aldırılabilir.
(4) Kurum içi yatay geçişle gelen öğrencilerin daha önceki programında geçirmiş olduğu süre katkı
payı/öğrenim ücreti hesaplamasına katılır.
DÖRDÜNCÜ BÖLÜM
Yurt Dışından Yatay Geçiş Kontenjanlar
MADDE 18- (1) Yurt dışı yükseköğretim kurumları kontenjanları, her bir program için kurumlar
arası yatay geçiş kontenjanının yarısını aşmayacak şekilde birim yönetim kurulunca önerilerek Senato
kararı ile kesinleşir.
(2) Yurt dışındaki yükseköğretim kurumlarından yatay geçişte, yurt dışındaki aynı yükseköğretim
kurumundan bir programın her bir sınıfına geçiş yapabilecek öğrenci sayısı o programın ilgili sınıfının
yurt dışı kontenjanının yüzde onbeşini geçemez. Bu hesaplamada birin altındaki sayılar bire tamamlanır.
Virgülden sonraki kısım beşten küçükse alttaki tam sayıya, beş ve yukarısında ise bir üst tam sayıya
tamamlanır.
Başvuru şartları
MADDE 19- (1) Yurt dışı üniversitelerden yapılan başvurularda öğrencinin yurtdışında öğrenim
gördüğü yükseköğretim kurumunun ve eğitimin yapıldığı programın ön lisans veya lisans diploması
vermeye yetkili bir kurum olarak YÖK tarafından tanınması ve kayıtlı olduğu diploma programının yatay
geçiş için başvurduğu ön lisans veya lisans diploma programına eş değerliğinin Üniversite tarafından
kabul edilmesi şartı aranır.
(2) Öğrencinin kayıtlı olduğu programda bitirmiş olduğu dönemlere ait GANO'sunun 4,00'lük
sistemde en az 3,00, yüzlük sistemde en az yetmiş beş olması gerekir.
(3) Yurt dışındaki yükseköğretim kurumlarından yatay geçişte öğrencinin yatay geçiş yapmak
istediği diploma programının ilgili sınıfına öğrenci kabulündeki ÖSYM taban puana sahip öğrenciler,
yurt dışında yükseköğrenim gördüğü tüm derslerden başarı şartı aranmaksızın yatay geçiş başvurusu
yapabilirler. Bu yolla başvuran öğrencilerin yatay geçiş başvurusu Senato tarafından belirlenen esaslar
çerçevesinde yurt dışından yatay geçiş kontenjanı kapsamı dışında değerlendirilir.
(4) Yurtdışında yükseköğretime başlayan öğrencilerin Türkiye'deki yükseköğretim programlarına
geçiş başvurularının değerlendirilmesinde kullanılacak olan, ÖSYM tarafından yapılan Öğrenci Seçme
ve Yerleştirme Sınavlarındaki asgari puanlar ile bunlara eş değerliği kabul edilen sınavlar ve puanları,
üniversiteler tarafından belirlenen yurtdışı yatay geçiş kontenjanları ile birlikte Üniversite tarafından ilan
edilir.
(5) Adayların, yatay geçiş başvurusu yapabilmeleri için en az ilan edilen puanlara veya üzerindeki
puanlara sahip olmaları ve ilgili yıldaki ÖSYS kılavuzlarında yer alan (Tıp, Diş Hekimliği, Eczacılık,
Hukuk, Mühendislik, Mimarlık, Öğretmenlik) programlar için belirlenen başarı sıralaması içerisinde
bulunmaları gerekir.
(6) Başarı sırası aranmayan programlar için ÖSYM taban puana sahip öğrencinin puanı, merkezî
sınava girdiği yıl itibarıyla geçmek istediği diploma programına eş değer yurt içindeki diğer
üniversitelerin diploma programlarının en düşük taban puanına eşit veya yüksek olması gerekir.
(7) Yükseköğretim Kurulu tarafından eş değer sayılan sınav puanlarına sahip olanların da beşinci ve
altıncı fıkralardaki şartları sağlamaları gerekir.
(8) Yatay geçiş başvuruları akademik takvimde belirtilen tarihlerde yapılır.
(9) Türkçe programlardan tamamen veya kısmen yabancı dil ile eğitim yapan diploma programlarına,
ya da kısmen veya tamamen yabancı dille eğitim veren programlardan tamamen yabancı dille eğitim
veren programlara başvurulması hâlinde; Yabancı Diller Yüksekokulu ve İlahiyat Fakültesi tarafından
yapılan yabancı dil sınavından başarılı olmak ya da ulusal veya uluslararası geçerliliği olan sınavlardan,
Senato tarafından belirlenen asgari yeterlik puanı şartının sağlandığını başvuru sırasında belgelemeleri
gerekir.
(10) Özel yetenek sınavı ile öğrenci alan bölümlere başvurulması hâlinde yetenek sınavından yüz puan
üzerinden en az elli puan alınması gerekir.
Başvuru için gerekli belgeler
MADDE 20 - (1) Yatay geçiş başvurusunun değerlendirmeye alınabilmesi için öğrencinin, ÖSYS
sonuç belgesinin internet çıktısının veya eş değer sınav sonuç belgesinin yanı sıra önceki programındaki
başarı durumunu gösterir transkripti, müfredat ve ders içerikleri ile Üniversite tarafından istenebilecek
diğer belgeleri başvuru tarihleri içinde teslim etmesi gerekir. Eksik ve onaysız belgeli başvurular
değerlendirmeye alınmaz. Başvuru esnasında beyan edilen belgelerin değişiklik talebi kabul edilmez.
Başvuru şekli ve tarihleri
MADDE 21 - (1) Yurt dışından yatay geçiş başvuruları kurumlar arası yatay geçiş başvuruları ile
aynı tarihlerde yapılır. Başvuruların şahsen yapılması gerekmektedir. Posta yolu ile yapılan başvurular
kabul edilmez.
(2) Başvurular, bütün belgeler tamamlanmış olarak Üniversite internet sayfasında ilan edildiği şekilde
yapılır.
Değerlendirme
MADDE 22 - (1) Ön başvurusu kabul edilen tüm adayların Üniversite tarafından kabul edilen ve
ilanda belirtilen ÖSYS eş değerliliği olan diğer sınavları ÖSYS puan türüne dönüştürülür.
(2) Farklı sistemlerden gelen öğrencilerin not dönüşümleri Senato tarafından belirlenen dönüşüm
tablosuna göre yapılır.
(3) Merkezî yerleştirme ile öğrenci alan programlara başvuran adayların değerlendirilmesinde,
adayın başvuru yaptığı ÖSYS puan türünde almış olduğu ÖSYS puanı ve yüz puan üzerinden GANO'su
dikkate alınır ve aşağıdaki formül kullanılarak adayın değerlendirme puanı hesaplanır:
Değerlendirme Puanı = (Adayın ÖSYS Puanı / Programın Taban Puanı) x 80 + (Adayın 100'lük GANO'su / 100) x 20
(4) Özel yetenek sınavı ile öğrenci alan programlara başvuran adayların değerlendirilmesinde, adayın yüz puan üzerinden hesaplanan yetenek sınavı puanı, başvuru yaptığı ÖSYS puan türünde almış olduğu ÖSYS puanı ve 100 puan üzerinden GANO'su dikkate alınır ve aşağıdaki formül kullanılarak adayın değerlendirme puanı hesaplanır:
Değerlendirme Puanı = (Yetenek Sınav Puanı / 100) x 60 + (Adayın ÖSYS Puanı / Programın Taban Puanı) x 20 + (Adayın GANO'su / 100) x 20
(5) Beşinci ve altıncı fıkralardaki hesaplamalarda kullanılacak programın taban puanı verisinin ilgili
yıl için bulunmaması durumunda, programın taban puanı Senato tarafından belirlenir.
(6) Adayların en yüksek değerlendirme puanından en düşük puana göre sıralanması suretiyle
değerlendirme yapılır. Değerlendirme puanı eşit olan adaylar arasında seçme yapılırken adaylardan yaşı
küçük olana öncelik tanınır. Yaşta da eşitlik olduğu takdirde bu adaylar kontenjan fazlası olarak
yerleştirilir.
(7) Akademik Takvimde belirtilen “Sonuç Açıklama Tarihinde” Asil aday kadar yedek aday ilan
edilir. Asil yerleşen aday bulunmaması durumunda yedek aday belirlenmez. Kayıt tarihleri içerisinde
kayıt yaptırmayan asil adayların yerine boş kalan kontenjan kadar yedek sayısı ilan edilir. Yedek kayıt
hakkı bulunan adaylardan ilanda belirtilen süreler içerisinde ilanda belirtilen şekilde kayıt talep dilekçesi
alınır. Yedek öğrencilere boş kalan kontenjan kadar kayıt hakkı verilir. İlanda belirtilen süreler içerisinde
başvurmayan yedek adaylar başvuru ve kayıt hakkını kaybeder.
(8) Yatay geçiş değerlendirme sonuçları, geçerli başvurusu olan tüm adayların isimleri,
değerlendirmede esas alınan puanlara göre sıralanmış biçimde Üniversitenin veya ilgili birimin internet
sayfasında ilan edilir.
(9) Yatay geçiş başvurularının değerlendirilmesi ve adayların yerleştirilmesi birim yönetim kurulu
tarafından karara bağlanır.
İntibak işlemleri
MADDE 23 - (1) Yatay geçiş hakkı kazanan öğrencilerin intibak programları, yeni akademik yarıyıla
diğer öğrencilerle aynı tarihte başlamalarını sağlayacak biçimde yapılır.
(2) İntibak komisyonları öğrencinin daha önceki dönemlerde aldığı dersler ile yatay geçiş yaptığı
programın derslerini dikkate alarak, öğrencinin hangi yarıyıla veya sınıfa intibak ettirileceğini tespit eder,
varsa öğrencinin alması gereken ilave derslerden oluşan bir intibak programı ile muaf tutulması gereken
dersleri belirler. 
(3) Öğrencinin önceki programında geçirdiği süre yarıyıl/yıl hesabına katılır öğrenci kaldığı
yarıyıldan/yıldan devam eder. Bütün programlara yatay geçişlerde ders intibakları yapıldıktan sonra
öğrencinin bulunduğu yarıyıl/yıl veya geri kalan süresine bağlı olmaksızın öğrenciye önceki
yarıyıllardan/yıllardan dersler aldırılabilir.
(4) Yurt dışından yatay geçişle gelen öğrencilerin daha önceki programında geçirmiş olduğu süre
katkı payı/öğrenim ücreti hesaplamasına katılır.
BEŞİNCİ BÖLÜM
Merkezî Yerleştirme Puanıyla Yatay Geçiş
Kontenjanlar
MADDE 24 - (1) Üniversitemizdeki her bir diploma programının hazırlık sınıfı dâhil her bir sınıfı
için doksanı geçmemek üzere Öğrenci Seçme ve Yerleştirme Sistemi Kılavuzunda (ÖSYS/YKS/ÖZYES)
öngörülen öğrenci kontenjanının %30'u kadar kontenjan ayrılır. Ancak, ÖSYM tarafından yapılan
yerleştirmelerde kontenjan sınırlaması bulunmayan diploma programlarına yatay geçişlerde kontenjan
sınırlaması uygulanmaz. Ayrıca, DGS sonuçları ile başvuran aday olması durumunda ilgili sınavın
kılavuzlarındaki kontenjanın %30’u kadar kontenjan ayrılmasına (ilgili yılın kılavuzundaki programın
kontenjanının %30’un hesaplanmasında 1’in altındaki sayılar 1’e tamamlanır. Virgülden sonraki kısım
5’ten küçükse alttaki tam sayıya, 5 ve yukarısında ise bir üst tam sayıya tamamlanır. Örneğin; DGS
kontenjanı 2 olan bir programın ek madde 1 kontenjanı 1 iken, DGS kontenjanı 5 olan bir programın Ek
Madde-1 kontenjanı 1,5’tan 2 olarak belirlenir.)
(2) Ara sınıflarda okuyan öğrencilerin başvurması hâlinde başvuru yapılan yükseköğretim
programına başvuru yapılan yıldaki ÖSYS/YKS/ÖZYES kılavuzunda öğrenci alınmamışsa, başvuru
yapılan programın öğrencinin öğrenim görmekte olduğu programa kayıt olduğu yıldaki ÖSYM
Kılavuzunda yer alan kontenjanını dikkate alınır.
(3) Özel Yetenek Sınavı (ÖZYES) Kılavuzunda yer alan Genel Kontenjan Erkek, Genel Kontenjan
Kadın, Milli Sporcu Kontenjanı Erkek, Milli Sporcu Kontenjanı Kadın olarak dört grupta öngörülen
öğrenci kontenjanının %30'u kadar kontenjan ayrılır.
Başvuru şartları
MADDE 25 - (1) Yurdumuzda ve KKTC'deki ÖSYS Yükseköğretim Programları ve Kontenjanları
Kılavuzunda yer alan yükseköğretim kurumlarına kayıt yaptırmış adaylar başvuru yapabilir. Yurt
dışındaki diğer yükseköğretim kurumlarına kayıt yaptırmış adaylar başvuramaz.
(2) Öğrencinin kayıt olduğu yıldaki merkezi yerleştirme puanının, geçmek istediği diploma
programının puan türündeki taban puanına eşit veya ondan yüksek olması gerekir.
(3) Özel Yetenek Sınavı sonucuna göre kayıt yaptıran öğrenciler de ikinci madde şartlarını
sağlamaları durumunda başvuru yapabilirler. Ancak özel yetenek sınavı ile öğrenci kabul eden
programlara başvuru yapılamaz. ÖZYES ile kayıt yaptıran öğrenciler başvuru yapabilirler.
(4) Öğrenciler kayıt olduğu yıldaki merkezi yerleştirme puanları ile geçmek istedikleri programın
taban puanını sağlamaları şartıyla önlisans veya lisans programları arasında geçiş yapabilirler. ÖZYES
ile yerleşen ve kayıt yaptıran öğrencilerin kayıt oldukları yıldaki ÖZYES puanları ile ilgili yılda ÖZYES
ile öğrenci alan diğer programlara geçmek istedikleri yükseköğretim programlarının ÖZYES merkezi
yerleştirme puanını sağlamaları kaydıyla yatay geçiş yapabilirler.
(5) Öğrenciler ÖSYS/ÖZYES ile yerleştirilmiş olduğu yıldaki merkezi yerleştirme puanları ile
sadece bir defa yatay geçiş yapabilir. Ancak merkezi yerleştirme puanları ile yatay geçiş yapan
öğrencilerin ÖSYS/ÖZYES ile yerleştirildikleri programa bir sonraki başvuru tarihlerinde geri
dönebilirler.
(6) İlgili yılda ÖSYS/ÖZYES sonucunda herhangi bir yükseköğretim programına kayıt olan
öğrenciler aynı yıl içerisinde merkezî yerleştirme puanı ile geçiş için başvuru yapamazlar. Ancak bu
durumdaki öğrenciler bir sonraki yarıyıl/yıl başvuru yapabilirler.
(7) ÖSYS ile yerleştiği programdan kayıt sildiren öğrenci, merkezî yerleştirme puanıyla yatay geçiş
başvurusu yapamaz.
(8) Merkezi Yerleştirme Puanı ile yatay geçiş için başvuran öğrencilerin ÖSYS Kılavuzunda
programa kayıt olabilmeleri için aranan özel koşulların bulunması durumunda, bu koşulları sağlamaları
gerekir.
(9) DGS puanı ile sadece DGS Kılavuzlarında tanımlanan ön lisans alanlarının devam edebileceği
yükseköğretim lisans programlarına başvuru yapılabilir. Adayların ilgili yıl için başvurduğu programın
DGS puan türündeki puanına sahip olmaları gerekir. İlgili yılda DGS ile öğrenci alınmayan programlara
başvuru yapılamaz.
(10) M.T.O.K. Programlarına ilgili yılın ÖSYS Kılavuzunda yer alan tercih edebilecek ortaöğretim
alanları ve yerleşebilecekleri programlar uyarınca başvuru yapılabilir. M.T.O.K programlarında okuyan
öğrenciler ise yukarıda yer alan başvuru şartlarını sağlamaları hâlinde diğer yükseköğretim programlarına
başvuru yapabilirler.
(11) Öğrencinin geçmek istediği diploma programına, öğrencinin hâlen öğrenim görmekte olduğu
diploma programına kayıt yaptırdığı yılda öğrenci kabul edilmemişse geçilmek istenen diploma
programının merkezî yerleştirme taban puanı oluşmadığından geçiş yapılamaz.
(12) a) Öğretim dili tamamen veya kısmen yabancı dilde eğitim yapan programlara geçişte öğrencinin
Yabancı Diller Yüksekokulu veya İlahiyat Fakültesi tarafından yapılan yabancı dil sınavından başarılı
olmak ya da Yükseköğretim Kurulu tarafından tanınan (ulusal veya uluslararası geçerliliği olan
sınavlardan, Senato tarafından belirlenen asgari yeterlik puanı şartının sağlandığını başvuru sırasında
belgelemek suretiyle yabancı dil şartını sağlaması gerektiğine, kayıtlı olduğu programda iki yıl hazırlık
sınıfı eğitimi almış olanların tekrar hazırlık sınıfı eğitimi alamayacağına,
b) Yabancı Diller Yüksekokulu veya İlahiyat Fakültesi tarafından yapılan yabancı dil sınavından
başarılı olmak ya da Yükseköğretim Kurulu tarafından tanınan (ulusal veya uluslararası geçerliliği olan
sınavlardan, Senato tarafından belirlenen asgari yeterlik puanı şartının sağlandığını başvuru sırasında
belgelemek suretiyle yabancı dil şartını sağlayamayan ve daha önce iki yıl hazırlık sınıfı eğitimi almamış
öğrencilerin öğretim dili Türkçe programdan tamamen veya kısmen yabancı dilde eğitim yapan aynı
isimli programlara en geç ikinci sınıf eğitimine başlamadan geçiş yapabileceklerine ve bu öğrencilerin
yabancı dil hazırlık eğitimi alabileceklerine (daha önce bir yıl hazırlık sınıfı eğitimi almış olanların en
fazla bir yıl hazırlık sınıfı eğitimi alabileceklerine),
c) Öğretim dili Türkçe programdan farklı isimli tamamen veya kısmen yabancı dilde eğitim yapan
programlara geçişte bu usul ve esaslardaki şartları sağlayan öğrencinin kayıtlı olduğu döneme
bakılmaksızın geçiş yapabileceğine ve bu öğrencilerden ilgili Yabancı Diller Yüksekokulu veya İlahiyat
Fakültesi tarafından yapılan yabancı dil sınavından başarılı olmak ya da Yükseköğretim Kurulu
tarafından tanınan (ulusal veya uluslararası geçerliliği olan sınavlardan, Senato tarafından belirlenen
asgari yeterlik puanı şartının sağlandığını başvuru sırasında belgelemek suretiyle yabancı dil şartını
sağlayamayan ve daha önce iki yıl hazırlık sınıfı eğitimi almamış öğrencilerin hazırlık sınıfı eğitimi
alabileceklerine (daha önce bir yıl hazırlık sınıfı eğitimi almış olanların en fazla bir yıl hazırlık sınıfı
eğitimi alabileceklerine)
(13) Hazırlık sınıfında başarısız olan ve halen yükseköğretim programında kayıtlı olan öğrencilerin
de söz konusu madde kapsamında şartları sağlamaları halinde diğer yükseköğretim kurumlarının
programlarına başvuru yapabileceklerine, ancak öğretim dili yabancı dil olan programlarda öğrencilerin
tekrar hazırlık sınıfı eğitimi alamayacağına, öğretim dili yabancı dil olan programlara başvuran
öğrencilerin başvurdukları yükseköğretim kurumunun yabancı dil muafiyeti için aradığı TOEFL vb.
belgelere sahip olması veya yükseköğretim kurumunun yapacağı yabancı dil sınavından başarılı olması
gerektiğine, yabancı dil şartını sağlayamayan öğrencilerin sadece öğretim dili Türkçe programlara başvuru yapabileceklerine, öğretim dili yabancı dil olan programların hazırlık sınıfında başarısız olan
öğrencilerin kayıtlarının silinmesi durumunda ise şartları sağlamaları halinde Ölçme, Seçme Merkezi
Başkanlığı tarafından yapılan yabancı dille eğitim yapan yükseköğretim kurumlarında Yabancı Dil
Hazırlık Sınıfında başarısızlık nedeniyle başarısız olan öğrencilerin, öğretim dili Türkçe olan programlara
yerleştirilmelerine ilişkin esaslardan yararlanabileceklerdir.
Başvuru için gerekli belgeler
MADDE 26- (1) Merkezi yatay geçiş başvurusunun değerlendirmeye alınabilmesi için öğrencinin,
ÖSYS /YKS sonuç belgesinin internet çıktısı, kayıtlı olduğu üniversiteye ait öğrenci durum belgesi ve
Üniversite tarafından istenebilecek diğer belgelerle birlikte başvuru tarihleri içinde teslim etmesi gerekir.
Başvuru şekli ve tarihleri
MADDE 27- (1) Merkezî Yerleştirme Puanı ile Yatay Geçiş Başvuruları her yıl akademik takvimde
belirtilen tarihlerde yapılır. Eksik belge ile yapılan başvurular değerlendirmeye alınmaz. Posta yolu ile
yapılan başvurular kabul edilmez.
(2) Başvurular, bütün belgeler tamamlanmış olarak Üniversite internet sayfasında ilan edildiği şekilde
yapılır. Koşulları sağlamadığı için veya eksik belge nedeni ile başvurusu değerlendirmeye alınmayanlar
ile başvurusu değerlendirilen ancak kabul edilmeyen adaylara yazılı bildirim yapılmaz. Sonuçlar
Üniversitenin veya ilgili birimin internet adresinde duyurulur. Başvuru evrakı iade edilmez.
Değerlendirme
MADDE 28- (1) Merkezi Yerleştirme Puanı ile yatay geçişle bir programa başvuran öğrenci sayısının
başvurunun yapıldığı yıl için ÖSYM Kılavuzunda yayımlanan kontenjanın %30'unu geçmemesi
durumunda adayların kayıtları yapılır.
(2) Adayların en yüksek başarı sıralamasından en düşük başarı sıralamasına göre sıralanması
suretiyle değerlendirme yapılır. ÖSYS/DGS/ÖZYES başarı sıralaması arasında seçme yapılırken
adaylardan yaşı küçük olana öncelik tanınır. Yaşta da eşitlik olduğu takdirde bu adaylar kontenjan fazlası
olarak yerleştirilir.
(3) Önlisans programlarında ise ilgili yılda sınavsız geçiş ile kontenjanın dolması hâlinde sadece
sınavsız geçiş önceliklerinin dikkate alınmasına, kontenjanın sınavsız geçiş ile dolmayarak ÖSYS puanı
ile de öğrenci alınması durumunda sınavsız geçiş ile şartları sağlayan öğrencilere öncelik verilmek üzere
diğer adayların da ilgili ÖSYS puanına bakılarak sıralama yapılır ve kalan kontenjan kadar kişinin kaydı
yapılır.
(4) Başvuruların değerlendirilmesinde sadece öğrencinin kayıtlı olduğu programa yerleştiği yıldaki
ÖSYM merkezî yerleştirme puanları dikkate alınır. Bu öğrencilerde başarı şartı aranmaz.
İntibak işlemleri
MADDE 29- (1) Eğitim gördüğü programdan farklı bir programa yatay geçiş yapan öğrencilerin
azami süreleri, programın azami süresinden kabul edildiği sınıf çıkartılarak hesaplanır.
(2) Yatay geçiş hakkı kazanan öğrencilerin intibak programları, yeni akademik yarıyıla diğer
öğrencilerle aynı tarihte başlamalarını sağlayacak biçimde yapılır.
(3) Aynı programa geçiş yapan öğrencilerin intibakı aynı sınıfa yapılır. Azami süreler hesaplanırken
önceki programda geçirdiği süreler çıkartılır.
(4) İntibak komisyonları öğrencinin daha önceki dönemlerde aldığı dersler ile yatay geçiş yaptığı
programın derslerini dikkate alarak, Senatonun belirlediği esaslara göre öğrencinin hangi yarıyıla veya
sınıfa intibak ettirileceğini tespit eder, varsa öğrencinin alması gereken ilave derslerden oluşan bir intibak
programı ile muaf tutulması gereken dersleri belirler. 
(5) Merkezî Yerleştirme Puanı ile yatay geçiş yapan öğrencilerin daha önceki programında geçirmiş
olduğu süre katkı payı/öğrenim ücreti hesaplamasına katılır. Süre hesaplamasında öğrencinin ÖSYM
tarafından yerleştirildiği yıl esas alınır.
ALTINCI BÖLÜM
Diğer Yükseköğretim Kurumlarından Yatay Geçiş
Diğer yükseköğretim kurumlarından yatay geçiş
MADDE 13 – (1) (Değişik ibare:RG-21/12/2019-30985) Milli Savunma Bakanlığı ve İçişleri
Bakanlığına ve bağlı yükseköğretim kurumlarında önlisans ve lisans düzeyinde öğretime devam eden
öğrenciler kendi özel kanunlarınca düzenlenen hükümler çerçevesinde ve bu Yönetmeliğin konuyla ilgili
hükümlerine uygun olarak diğer yükseköğretim kurumlarına yatay geçiş yapabilirler.
(2) Bu kurumlardan (Değişik ibare:RG-21/12/2019-30985) 18/8/2012 tarihli ve 28388 sayılı Resmî
Gazete’de yayımlanan Yükseköğretim Kurumları Öğrenci Disiplin Yönetmeliğinin 9 uncu maddesinde
sayılan fiiller nedeniyle, başarısızlık veya disiplinsizlik nedeni ile ilişiği kesilenler diğer yükseköğretim
kurumlarına yatay geçiş için başvuramazlar.
(3) İkinci fıkra kapsamına girmeyen bir gerekçe ile birinci fıkra kapsamındaki yükseköğretim
kurumlarından ilişiği kesilen öğrenciler, ilişiklerinin kesildiği tarihten itibaren iki yıl içinde diğer
yükseköğretim kurumlarına geçiş için başvurabilir. Bu başvurular kurumlararası yatay geçiş hükümlerine
göre değerlendirilir.
YEDİNCİ BÖLÜM
Çeşitli ve Son Hükümler
Özel durumlar
MADDE 30 - (1) Kamu kurum ve kuruluşlarında asli ve sürekli kamu hizmetlerinde
görevlendirilenlerin sürekli olarak bir başka yere atanmaları hâlinde; kendileri ile bakmakla yükümlü
oldukları çocukları ve eşleri, eş değer diploma programının son sınıf veya son iki yarıyılı dışında her sınıf
veya yarıyılına, eğitim-öğretim yılının başlamasından itibaren en geç bir ay içinde kayıtlı oldukları
diploma programına girişteki merkezî yerleştirme puanları, Üniversitedeki diploma programının
yerleştikleri yıl itibariyle taban puanından daha yüksek olmak şartı ile kontenjan aranmaksızın
nakledilebilirler.
(2) Yurt dışındaki yükseköğretim kurumlarından yatay geçişte öğrencinin anne veya babasının, devlet
hizmetinde görevli ise görevinin sona ermesi sebebiyle Türkiye'ye dönmesi, işçi ise kesin dönüş yapması
ve bu durumu belgelendirmesi durumunda, yabancı dil sınıfı hariç en az bir yıl okumuş ve yıl sonu
sınavlarının tamamını başarı ile vermiş olması yatay geçiş başvurusu için yeterlidir. Birim yönetim kurulu
bu yolla başvuran öğrencileri yurt dışından yatay geçiş kontenjanı kapsamı dışında değerlendirir.
(3) Türkiye'de hizmet görmekte olan yabancı diplomatların çocuklarının Üniversiteye başvuruları,
kontenjan şartı aranmaksızın Üniversite Yönetim Kurulu tarafından değerlendirilir. Başvurunun kabul
edilmesi hâlinde her bir öğrenci için gerekli intibak programı hazırlanır.
Hüküm bulunmayan hâller
MADDE 31 - (1) Bu Yönergede hüküm bulunmayan hâllerde, Yükseköğretim Kurumlarında Ön
lisans ve Lisans Düzeyindeki Programlar Arasında Geçiş, Çift Ana dal, Yan Dal ile Kurumlar Arası Kredi
Transferi Yapılması Esaslarına İlişkin Yönetmelik, Marmara Üniversitesi Ön lisans ve Lisans EğitimÖğretim ve Sınav Yönetmeliği ve ilgili diğer mevzuat hükümleri uygulanır.
Yürürlükten kaldırılan mevzuat
MADDE 32 - (1) Bu Yönergenin yürürlüğe girdiği tarih itibariyle, 07.07.2020 tarihli ve 399-7 sayılıSenato kararı ile kabul edilen Marmara Üniversitesi Ön Lisans ve Lisans Programları Yatay Geçiş
Yönergesi yürürlükten kaldırılmıştır.
Yürürlük
MADDE 33 - (1) Bu Yönerge yayımı tarihinde yürürlüğe girer.
Yürütme
MADDE 34 - (1) Bu Yönerge hükümleri Rektör tarafından yürütülür. 